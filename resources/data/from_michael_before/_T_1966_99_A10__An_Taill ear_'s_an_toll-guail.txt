Informant : Donald Mackay, Aird a' Mhachair, S. Uist.
Collector : D.A. MacDonald
SA 1966/99 A10
An Tàillear 's an toll-guail.
AT 835A*
A's an t-seann aimsir bha tàillear 'san Eilean
Sgitheanach 's cha bhiodh iad an uair sin ach
an taigh a's am biodh tàillearachd aca ri dhèanamh
bha iad a' cur fios air an tàillear. Agus bha an
tàillear dh'fhàs e cho eòlach 'san Eilean Sgitheanach,
agus bha e uamhasach dèidheil air deoch.
Thàinig e seo dhachaidh. Bha e bruidhinn air
naidheachdan bha e cluinntinn 's a chuile taigh
a's a robh e mu dhèidhinn Ghlaschu.
"Nach fheàrr dhut fhèin," ars a mhàthair, "'s tu air
airgead a dhèanamh a nist, nach tèid thu fhèin a
Ghlaschu?"
'S ann a dh'fhalbh an tàillear làrna-mhàireach
leis an stiomar a' Ghlaschu. Nuair a ràinig an stiomar
Glaschu bha mòran de Sgitheanaich ag obair air a'
cheidhe ann a shin, agus dh'aithnicheadh a chuile
duine an tàillear. Rinn iad a leithid a thoileachadh
ris an tàillear. Thug iad a thaigh-seinns e, 's bha
iad a' toirt dha dhramanan.
"Feumaidh sibh," ars an tàillear, "àite fhaighinn
dhomhsa," ars esan, "a's a fan mi fhad 's bhios
mi seo."
"O gheibh sinn sin."
Agus dh'fhalbh iad suas leis gu taigh a bha seo a's
a robh ban-Sgitheanach. 'S ann leatha bha an taigh.


Agus gheibheadh an tàillear fuireach ann a shin
fhad 's a thogradh e. Agus thug iad a mach leotha
air ais e.
Chaidh iad a thaigh-seinnse 's thòisich iad air òl
ann a shin. Mar bhios an deoch, co-dhiubh, nuair
a ghabh iad an deoch bha duine 's duine a' tràghad
air falbh. Mu dheireadh thall cha robh duine aig
an tàillear bhochd ach e fhèin. Agus dh'fhalbh e,
agus cha robh fhios aige cò an taobh a bha e dol.
Bha e cho dona leis an deoch.
Agus ràinig e suas taigh-guail bha shuas aig
Maryhill, toll-guail, agus chaidh e 'na shìneadh
ri taobh craoibh agus chaidil e. An oidhche sin
bha Sgitheanach is Eireannach a' dol air sioft
dhan toll-ghuail. Agus nuair a bha iad a' dol seachad
air,
"O Dhia," ars an Sgitheanach, "seall," ars esan, "an
tàillear fear a mhuinntir an Eilein Sgitheanaich," ars es
"Chunnaic sinn a-raoir e."
"Bheir sinn leinn," ars an t-Eireannach, "sìos dhan toll-
ghuail e."
Thug iad leotha an tàillear sìos co-dhiubh. Bha an
tàillear 'na chadal leis an deoch. Chuir iad ann an
oiseann shìos e. Dh'fhalbh iad a dh'obair dhan
toll-ghuail. Nuair a bha an sioft aca seachad am
feasgar sin thuirt an Sgitheanach ris an Eireannach.
"'S fheàrr dhomh," ars esan, "a dhol agus an tàillear a
dhùsgadh."


"leig thusa leamsa," ars an t-Eireannach, "'s thèid
mise g' a dhùsgadh. Fan thusa am falach."
Bhiodh lampaichean a's na cip aig na gualadairean
an uair ud. Chaidh an t-Eireannach far a robh
an tàillear 's dhùisg e e.
"O Dhia," ars an tàillear, "cà bheil mi? Cà bheil mi
ars esan.
"Tha thu," ars an t-Eireannach, "ann an Ifrinn."
"A Dhia," ars an tàillear, "cuin a thàine mi ann?"
ars esan. "Bha mi," ars esan, "a's an Eilean Sgitheanach
Agus
's thàini mi Ghlaschu," ars esan." Bha mo mhàthair,
ag ràdh rium riamh," ars esan, "ma seachnainn an deoch
g' ann a seo a landainn."
Agus "Och," ars an t-Eireannach, "bidh thu math gu
leòr ann a seo. Dè," ars esan, "an obair a
chòrdadh riut ann a sheo?" ars an t-Eireannach.
"Well," ars an tàillear, "nuair a bha mi air an taobh
eile," ars esan, "'s ann 'nam thàillear a bha mi."
"Well," ars an t-Eireannach, dìreach thug e meas
dhà no trì de phocannan. "Bi briogais agad," ars
esan, "deiseil a-nochd," ars esan, "aig sin uairean."
Thòisich an tàillear air dèanamh na briogais.
Bha bhriogais deiseil.
"'S fheàrr dhuinn a nist.."
Nuair a thàinig sia uairean, "'S fheàrr dhuinn a
nist," ars an Sgitheanach, "'s an tàillear a dhol far
a bheil e."


Agus dé bh' aca ach botal uisge-bheatha. Agus
chaidh iad suas far a robh an tàillear. Lionadh glainn
mhòr uisge-bheatha dhan tàillear.
"Cha ghabh, cha ghabh, cha ghabh," ars an tàillear,
"agus gur e an deoch a chur a seo mi," ars esan.
"Hod!" ars an t-Eireannach," ars esan. "Deoch gu
leòr a seo."
Thòisich iad air an tàillear gus a robh e
cho dona leis an deoch a' dol a dh'Ifrinn 's a
aidh
bha e falbh às. Cha do rinn iad aid thogail
thug
eatorra e 's chuir iad dhan taigh a's ... na
ban-Sgitheanaich e. Chuir iad dhan leabaidh ann
a shin e.
Agus nuair a dhùisg an tàillear 's a' mhadainn
an làrna-mhàireach chunnaic e am bàta air an
tàinig e shìos aig a' cheidhe. Cha do rinn e ach
èirigh bog, balbh, 's ghabh e dìreach sìos 'na
broinn 's shuidh e innte. Cha do chairich e
riamh aisde gus do ràinig e an t-Eilean
Sgitheanach.
Chaidh e dhan eaglais Di-Dòmhnaich. Bha am
ministear a sin a' searmonachadh air gnothach ...
searmonachadh air an t-saoghal eile 's air an
droch àite 's na deagh ghnìomhan a dh'fheumadh
duine a dhèanamh airson fuireach às.
Ach dh'èirich an tàillear 'na sheasamh.
"Ist! Ist!" ars esan. "Agus dùin do bheul," ars esan,


"Chan eil e leth cho dona 's a tha thu
'g ràdh," ars esan. "Mise a bh' ann," ars
esan, "'s fhuair mi biadh is deoch ann."


