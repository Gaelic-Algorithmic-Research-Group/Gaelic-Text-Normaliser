Informant : Angus MacLellan, Frobost, South Uist.
cf AT 835
Collector : Calum I. Maclean.
SA 1960/10 A3
Fear a mhaoidh an sagart air gun dèanadh e rodan dheth.
Bha fear ann a seo 's bha e pòsda 's bha e fuathasach
trom air ... air an deoch. Cha robh e 'sàbhaladh sgillinn
nach robh e 'g òl. Agus cha robh 'bhean ach truagh, i fhéin
's a' chlann. Cha robh i faighinn móran timchioll air.
Bhiodh i 'dol far a robh an sagart air a shon, 's bhiodh
an sagart a' tighinn far a robh e 's 'ga chomhairleachadh
's o ghealladh e dhan t-sagart gu robh e gus 'ith math
tuilleadh; cha robh e 'dol a ghabhail dad.
Cha robh esan a' dol na bu mhiosa; cha robh sìon na b' fheàrr.
Dh'fhalbh i seo far a robh an sagart. Dh'innis an sagart gu
feumadh ise a' chlann a chur do home. Cha robh rathad
aice a bhith beò mar siod. Dh'fheumadh i feuchainn ri
rud-eigin a chosnadh dhi fhéin.
Thànaig an sagart còmhla rithe an uair sin far a robh e,
's thuirt e ris gu robh e 'gealltainn daonnan stad dhen
obair a bh' aige, ach cha ruig thu leas a bhith smaointinn
gu fairlich thu air daoine. Chan fhairlich thu
ormsa idir. Leigidh mise fhaicinn dhut mar a sguir
thu dhen obair a th' agad 's a' mhionaid gun dèan
mise rodan dhiot, agus gu faic càch mar a dh'éireas
dhut.
"'S am fàg sibh 'san taigh mi?" ars esan.
"Chan fhàg mi 'san taigh thu; cha bhi taigh agad, no
rud eile mur a tig thu nas fheàrr na sin."
Dhia, 's ann a ghabh e an t-eagal air an robht a
bha seo, 's chaidh e a thaigh temperance. Cha robh


e 'dol a ghabhail deur tuilleadh.
A' cheud phàidheadh a fhuair e chaidh e dhachaidh
's shìn e dhan mhnaoi e. O bha bhean uamhasach
fhéin toilichte. An ath phàidheadh a leithid eile.
Bha e seo a' tighinn dachaidh còmhla ris na companaich
a bh' aige, oidhche. Bha iad 'tighinn seachad air taigh-
seinnse, 's thuirt fear aca gu rachadh iad a staigh air son
glainne.
"O chan eil mi fhìn 'dol a staigh idir," ars esan. "Chan
eil mi 'gabhail deur."
"Cha do dh'iarr sinne ort deur a ghabhail, on a tha thu
air a dhol 'nad mhaisear cho mór 's a tha thu. 'S
dòch gu faod thu tighinn a staigh gu bi sinn a' falbh
còmhla."
"O faodaidh," ars esan.
Chaidh e staigh còmhla riutha, 's dh'iarr fear aca
round 's dh'iarr e glainne dha.
"O cha ruig thu leas deur a ghabhail ... dhomhsa.
"Chan eil mi 'dol a ghabhail sìon."
"Obh, obh! B' e an temperance e. Chan fhaic mi
sagart no ministear riamh dha 'n dèanainn e.
Faodaidh duine a bhith math gu leòr ged a
ghabhadh e dram. Cha dèan dram deifir a
dhuine sam bith, 's tha mi coma có chanadh e.'
"O cha dèan," ars esan,
"Tha mi smaointinn g' eil e cho furasda dhut
gabhail le dram agus tha e dhut fuireach gun
deur idir. Thoir leat sin. Biomaid a' falbh.
Cha dèan sin sìon a dheifir dhut, agus 's


iomadh latha a nì e feum dhut."
Dh'fhalbh e 's thug e leis i. Agus dh'iarr a
seo fear eile round eile. Dh'iarr e glainne eile.
"O chan eil mise 'dol a ghabhail deur ach siod," ars
esan. "Tha gu leòr agamsa siod."
"Dé 'choire th' agad oirre sin seach an té ghabh
thu. Cha dèan i sin sìon nas mo tha ort na 'n té
a dh'òl thu. Thoir leat sin."
Agus dh'fhalbh e 's thug e leis an drama. Bha e
seo dona leis 'dol a thionndadh a mach gun e fhéin
a sheasamh a làimhe, agus dh'iarr e round.
dhaib' fhéin 's cha do dh'iarr e deur dha fhéin.
"Càil do ghlainne fhéin?"
"A, tha gu leòr agamsa siod."
"O ma tha, dòch g' eil gu leòr againn uile. Nall glainne
dha fhéin."
dha.
Thugadh a nall glainne eile ˩˧ Bha seo a trì
'S ann a dh'fheumadh iad a seo suidhe. Bha
iad tràth gu leòr. Shuidh iad, 's thòisich air
yarns 's thòisich na naidheachdan 's cha robh
air falbh. Cha robh ach round a null 's round a nall,
mu dheireadh gus a robh e cho math 's a bha e riamh,
gus a chuireadh a mach iad aig deich uairean.
Rinn e seo air son feuch an toireadh e mach an
taigh, 's bha an rathad cumhang aige.
Bha 'bhean a' gabhail fadachd 's bha fhios aice
gu robh an temperance an darna taobh a mach
do rànaig e fhathast. Co-dhiubh rinn e


an gnothach air an taigh thoir a mach. Nuair
chaidh e staigh dh'fhalbh e 's shuidh e air
furm beag mu choinneamh an teine, agus cha robh
e 'gràdh guth. 'S bha 'bhean a' coimhead air 's
cha robh i 'leigeil oirre gu robh ... sìon.
Bha e 'gorradaich air an fhurm 's dh'fhalbhadh e
gu tuiteam dheth air an taobh se 's chuireadh e
'làmh roimhe, 's dh'fhalbhadh e sin air an taobh eile.
Bha e seo a' smaointinn cho cruadh-fhortanach 's a
dh'éirich e dha nuair a bhris e na bòidean a chuir
e. Dé an rud a dhèanadh e nist, nach robh rathad
aige air 'aghaidh a nochdadh tuilleadh? Bha e
seo a' cuimhneachadh air an rud a thuirt an sagart
ris, gu dèanadh e rodan dheth. Dé bha e
'minigeadh leis a siod? Thòisich e seo air
caoineadh.
"Dé th' ort?" ars a' bhean. "'N ann bochd a tha
thu?"
ars esan.
"'N dà," ars esan, "tha mise bochd," ˩˧ "Tha mise agus
thusa 'dol a dhealachadh a nist."
"Hod! chan eil," thuirt ise.
"Gu dearbh tha. Bha an sagart ag ràdh riumsa,
mun sguirinn dhen obair a bh' agam, gun dèanadh
e rodan dhìom. Agus tha mi 'gam fhaireachdainn
fhìn a' falbh mu thràth. O cum thusa do shùil
orm. Ma chì thu 'ghaoisid a' tighinn throimh'n
druim agam bidh mise deiseil. Agus feuch an
cuimhnich thu air rud fhàgail a's na còrnairean


a gheibh thu mi, agus cum do shùil air
a' chat."
Thuit e air an ùrlar. Dh'éirich a bhean 's fhuair
i shlaodadh dhan leabaidh. Bha e ann a shin, 's
maduinn larna-mhàireach thànaig i thuige le tì
"Dé mar tha thu diugh?" ars ise.
Thog esan a cheann. "Tha mi beò co-dhiubh," ars esan
"Tha mi 'faicinn sin," ars ise. "Bheil thu 'dol a dh'
obair an diugh?"
"'N dà, chan eil," ars esan, "agus 's beag a b' fheàirrd
mi na rinn mi riamh a dh'obair. Ach fhalbh
thusa agus thoir thugam an t-aodach as fheàrr a
th' agam a nuas."
"Càil thu 'dol?" ars ise.
"Tha mi 'dol far eil an sagart."
"'N dà, 's beag is fheàirrd thu sin. Tha an sagart
tric gu leòr agad, agus cha mhór a tha e 'dèanamh
dhut."
"Fhalbh thusa agus gabh mo chomhairle. Agus ged a
bhris mise air a chuile bòidean a chuir mi
bidh bòidean air a chur an diugh orm nach bris mi
gus an latha a théid mi dhan uaigh."
Dh'éirich e an latha sin, agus dh'fhalbh e agus
shoighnic e temperance nach gabhadh esan deur
gu siorruidh mur a biodh éiginn bàis ann, gus
an latha an tigeadh am bàs air.
Agus cha robh duine riamh ann bu steady an deagh.,
'na dheaghaidh sin. Cha do ghabh e deur


riamh tuilleadh.
Agus chan e ged a bhiodh e 'na rodan fhéin
bu mhotha bha 'cur an eagail air ach gun
itheadh an cat e.


