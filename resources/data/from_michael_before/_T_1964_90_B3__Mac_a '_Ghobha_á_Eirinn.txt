Informant : Angus MᶜLellan, Frobost.
SA 1964/90 B3.
Collector : D.A. MacDonald.
Mac a' Ghobha á Eirinn.
'S e gobha bha seo, ma tha bh' aig duin-uasal ann
an Eirinn, agus cha robh e ach ag obair aig
an duin-uasal fhéin, agus b' e corr dhuine a
rachadh dh'obair cheàrdaich thuige. Bha aona
ghille aige agus triùir nighean. Agus cha robh
an gobha bochd cha robh móran aige, 's cha
mhotha na sin bha taigh fuathasach math aige.
'S ann a's an darna ceann dhen taigh 's ann a
bha a' cheàrdach aige.
Bha an gille aige 'dol dhan sgoil còmhla ri clann
an duin-uasail, agus bha e uamhasach math
gu toir leis na sgoileadh. Bha e seo a mach a's an
sgoil, agus cha robh obair aig a' ghobha dha,
agus 's ann a rinn e air son tighinn a nall
gu ruige Breatunn, gu ruige Glaschu. Agus
thug bean an duin-uasail thug i dha deise a
bh' aig fear dhe na gillean bh' air fàs beag dha
fhéin, agus bha e uamhasach leòmach nuair
a fhuair e an deise.
Thànaig e nall gu ruige Glaschu, 's thug i dha
am faradh air son a thoir a nall. Cha robh


de dh'airgiod aig a' ghobha ach don leth-
chrun, agus thug e dhan ghille e nuair a
bha e 'falbh.
Thànaig e nall gu ruige Glaschu, 's gu dé an t-
àm na thàr dha tighinn a nall a Ghlaschu ach
nuair a bha na holidays aig muinntir Ghlaschu.
Agus bha iad an uair sin cha robh trèanachan
ann ach a' falbh coidseachan. Bha a chuile
cléireach na buithean 's bha iad a' falbh gu
ruige Sasuinn. Agus nuair a thànaig e nall 's
dh'innseadh dha gu robh holidays aig Glaschu ...
muinntir Ghlaschu 's gu robh iad air falbh gu ruige
Sasuinn,
"'N dà," ars esan, "'s ann a sin a bha dùil 'am
fhìn a dhol cuideachd," ars esan, "agus nach
bochd," ars esan, "nach robh mi beagan na bu
tràithe."
"'N dà, chan eil fhios 'am," arsa fear-labhraidh," nach
fhaodadh tu breith fhathast orra. Bidh iad a' stad
aig a leithid seo a stéids," ars esan, "agus
chan eil mi ràdh nach fhaodadh tu breith
orra."
"'N dà, ma tha," ars esan, "'s fheàrr dhomh falbh,"
ars esan.


Chum e air aghaidh 's rug e air ... aig
a' stéids a bha seo 's iad a' falbh gu ruige
Sasuinn. Shoighn e staigh leotha 's dh'fhalbh
e còmhla riutha. Ghabh iad do dh'hotel,
agus 's e an lagh a rinn iad, bha cosgais
an latha a' tighinn air fear ma seach aca,
ach o'n a bha esan 'na shrainnsear dh'
fhàg iad a chon an fhir fo dheireadh.
Cha robh sìon aige-san a phàidheadh 'fharadh
gun diachd air a' chòrr. Agus nuair a bha
an t-àm a' teannadh air gu feumadh e a làmh
fhéin a sheasamh dhen chosgais, 's ann a rinn e
air son falbh 's an téideadh e ás an rathad.
Chaidh e staigh do shiop 's e 'dol fo smaointinn
feuch gu dé an aon rud a dhèanadh e. Dh'
fhoighneachd e dhen chléireach a bha 's a' bhùth am
faigheadh e fiach leth-chrun a stampaichean aige.
"'N dà, chan fhaigh," ars esan, "chan eil sinn a'
gléidheadh a leithid sin a stampaichean idir,"
ars esan.
"'S bheil paipearan-sgrìobhaidh agad?" ars esan.
"O tha gu leòr," ars esan.
"Am faigh mi rùm?" ars esan, ars esan.
"O gheibh."
Thugadh a staigh do rùm ann a shin e, do


dh'oifis, oifis-sgrìobhaidh. Bha e 'na shuidhe
ann a shin 's cha robh e ach a' dol fo smaointinn,
feuch gu dé rud a dhèanadh e. Thànaig e
sin a mach, agus "Cà faigh mi," ars esan, "stamps,"
ars esan, 's e 'tionndadh ris a' chléireach.
"O gheibh 's a' phost-oifis," ars esan.
"'N dà, chan eil fhios agamsa càit a bheit am
post-oifis a seo," ars esan.
"'N dà, tha leididh a seo," ars an cléireach, ars esan,
"agus tha i 'dol suas a sin," ars esan. "Seallaidh
i dhuibh am post-oifis."
"O glé cheart," ars esan.
Có bha seo ach nighean leis a ... leis a' mharsanta,
leis a' mhaighstir. Bha iad 'dol suas an t-sràid
còmhla 's thuirt esan rithe, "Well," ars esan,
"'s mi fhìn tha gun fhios 'am dé rud a nì mi,"
ars esan.
"Dé tha sin?" ars ise.
"Tha," ars esan, "thàna mi gu ruige Sasuinn," ars esan,
"còmhla ris na ... cléirich nam bùithean an Glaschu
tha sin," ars esan, "agus tha mi air ruith a
mach á airgiod," ars esan, "'s chuir mi fios
gu m' athair," ars esan, "gus airgiod a chur
thugam," ars esan, "agus cha do rug an stiom...


cha do rug an litir air a' stiomair," ars esan,
"agus bi nist colla-deug co-dhiubh," ars esan,
"mu faigh mi e," ars esan.
"Robh móran a dhìth oirbh?" ars ise.
"O cha b' fhuilear dhomh ceud," ars esan.
"A well, chan eil fhios nach tugainn fhìn fuasgladh
dhuibh as an uiread sin," ars ise.
"O well, ma bheir," ars esan, "gu dearbh bidh
mi gu math toilichte," ars esan.
fhua..
Dh'fhalbh i staigh do bhanca 's ˩˧ thog i ceud
not 's shìn i dha e.
"Well," ars ise, "nach faod thu," ars ise, "dhol
a dh'fhuireach còmhla ruinn fhìn," ars ise, "gus
a faigh thu fios."
"O tha mi glé dheònach," ars esan.
Dh'fhalbh e còmhla rithe, 's làirne-mhàireach
bha am marsanta 'dol sìos - Bha dhà no trì
shiopaichean aige 's a' bhaile. Bha e fhéin
's an nighean a' dol sìos rathad nan siopaichean
's dh'fhalbh esan còmhla riutha. Chaidh e
staigh do shiop 's dh'fhoighneachd e de ...
dhen chléireach robh dreasachan bhoirionnach
aige.
"Tha," ars an cléireach.


Thug e nall dhà no trì.
"Dé tha iad seo?"
Dh'innis e. O cha b' fhiach iad an ceannach.
Bha iad ro shaor.
"'N dà," ars esan, "tha dreas ... dà dhreas a seo
agam," ars esan, "a fhuair mi," ars esan,
"do chlann an uachdarain," ars esan, "agus ...
ach tha iad leth-cheud not," ars esan.
"Faic iad," arsa mac a' ghobha.
Thug e nall iad.
"Well, tha rud-eigin colas air a seo," ars esan.
"'S fheàrr dhut té dhiubh seo thoir dhomh,"
ars esan.
"O cha dèan math dhomh," ars esan. "Tha iad
air an òrdachadh," ars esan, "aig feadhainn eile."
a mhaighstir
"O," ars am fear eile 's e tionndadh ris, "nach
toir thu dha i," ars esan. "Nach furasda dhut an
cur air son té 'ile."
"O ceart gu leòr," ars an cléireach.
Shìn e dha i.
shìn
Dh'fhalbh esan 's thall e dhan nighinn i ...
O Mhoire! 'S i bha air a dòigh. ... dìreach
a' séibheadh le siabann fhéin.


Bha e a' fuireach còmhla ris an nighinn 's
cha robh guth aige air ... air an litir
fhaighinn. Bhiodh iad a mach fad an
latha còmhla, 's bha nòisein mór aig an
nighinn dheth. Bha e 'na ghille fuathasach
brèagha 's 'na ghille foghainneach. Agus
's ann a bhruidhinn e seo air son a pòsadh.
O! cha robh 'h-athair deònach idir, idir,
dad dha leithid, gun fhios gu dé an
duine a bh' ann.
Bha esan ag innseadh cho math 's a bha
iad dheth ann an Eirinn 's cha b' fhiach
na togalaichean a bh' ann an Sasuinn, cha
b' fhiach iad coimhead orra làmh ris na
h-àiteachan a bh' an Eirinn.
"'N dà," ars am marsanta, "cha chuala mi fhìn
ars esan,
móran de dh'eachdraidhean riamh," ˩˧ "mu
dhéidhinn Eireann," ars esan.
"O feumaidh," ars esan, "nach robh sibhse ann,"
ars esan. "Nam bitheadh," ars esan, "cha
chanadh sibh sin," ars esan.
Agus nuair a bhruidhinn e seo air son i
deon...
cha robh 'h-athair deònach a toir da idir, an


nighean thoirt dha idir, ach bha ise deònach
gu leòr air a phòsadh.
Ach 's ann a smaointich e gu cuireadh e am
manaidsear a bh' aige null gu ruige Eireann
agus gu faiceadh e dé an t-àite a bh' aig
athair a' ghille bha seo mu toireadh e ... mu
faigheadh e an nighean.
Dh'innis ise dha gu robh 'h-athair 'dol a chur
a null a' mhanaidsear.
"O well," faodaidh e sin," ars esan, "chur a
null," ars esan.
Ach fhuair e tighinn a seo ann am bruidhinn
a' mhanaidsear.
"Tha thu nist a falbh," ars esan, "dol g' am
mhas," ars esan.
"'N dà, ma tha mise 'falbh," ars am manaidsear,
"cha dèan mi deifir sam bith dhutsa," ars esan.
"Cum thusa romhad," ars esan, "an rathad tha
thu 'dol."
Dh'fhalbh am manaidsear a null. Bha e
'foighneachd air son ... Bha fhios aige air an
ainm; cha robh fios aige air a' chòrr mu
dheoghainn. Cha robh iad a' tuigsinn idir
gu dé an duine bha e 'foighneachd air a shon.


Agus chunnaic e seo grunn ghillean a' bruidhinn
air an t-sràid, agus chaidh e null far a robh
iad, 's dh'fhoighneachd e dhiubh am b' fhiosrach
iad cà robh leithid seo a thaigh ... a dhuine.
Bha iad treis ... "Chan eil ... chan aithnte
dhuinne duine dhen fhine sin," ars esan, "ach
an gobha. Feumaidh gur a h-e th' ann."
"'S robh teaghlach aig a' ghobha sin?"
"Bha," ars esan, "teaghlach aige. Tha triùir nighean
aige," ars esan, "agus bha aona ghille aige," ars esan.
"Chaidh e ... chaidh e null gu ruige Glaschu,
's cha d'fhuair e guth riamh bhuaithe fhathast,"
ars esan.
"O well, tha t-seanns gur e sin an duine a tha
ann," is sibh 'foighneachd air a shon, ma, tha,"
ars esan.
Shealladh dha an taigh, 's nuair a nochd e ris
an taigh chan fhaiceadh e ach tòrr de shligean
chrùbag is ghiomach timchioll an taighe 's iad
's cha ...
dearg. Bha an taigh ˩˧ an darna ceann dheth
's e corra sgrath a bh' air a' cheann a's a
robh 'cheàrdach. Ach co-dhiubh rànaig e 's
chaidh e staigh agus nuair a chaidh e staigh
dé bha iad ach aig an dìnneir, agus 's e am
bòrd a bh' aca bha 'chailleach agus i 'na


suidhe agus clàr buntàta 'na h-uchd agus
bha an gobha 's an triùir nighean timchioll oirre.
Agus bha trì ghobhair a staigh agus chuile buntàta
a rùisgeadh iad thilgeadh iad na gobhair chon ... na
rùsgan chon nan gobhar, agus bha na gobhair
a' capsaigeadh nan rùsg agus 'gan itheadh agus...
Chuir e fàilte orra 's ... air a' ghobha nuair
chaidh e staigh 's dh'fhoighneachd iad dheth an
gabhadh e buntàta 's lèabagan - 'S e an
dìnneir a bh' aca. O thuirt e nach gabhadh,
gu robh e air a dhìnneir a ghabhail.
Bha e a' foighneachd dhaibh mu dhéidhinn a'
ghille, robh fhios aige c... robh ... robh gille aige.
"Bha," ars esan. "Chaidh gille leamsa," ars esan.
"a null gu ruige Glaschu," ars esan, "'s cha
d'fhuair mi guth riamh bhuaithe a na dh'
fhalbh e fhathast," ars esan, "gar bith cà
bheil e," ars esan. "Tha e glé neònach leam,"
ars esan, "nach d'fhuair mi fios bhuaithe."
"O tha fios gu faigh sibh fios fhathast bhuaithe,"
ars esan. "Faodaidh an gille bhith ceart gu leòr,"
ars esan.
Agus dh'fhalbh a seo esan am manaidsear,
's thill e air ais gu ruige Sasuinn. Agus


nuair a rànaig e a mhaighstir dh'fhoighneachd
am fear sin dheth, "Seadh, am faca thu an taigh
a th' aig an duin-uasal a tha seo?" ars esan.
"O chunnaic," ars esan, "gu dearbh," ars esan.
"'S a bheil e cho math dheth," ars esan, "agus a
tha ... bha e fhéin ag ràdh?" ars esan.
"O cha do dh'innis e riamh," ars esan, "dé cho
math 's a bha e dheth," ars esan.
"'N dà, mur do dh'innis," ars am fear eile, "dh'
innis e gu leòr."
"O gu dearbh cha do dh'innis," ars esan. "Nuair
a nochd mise ris an taigh," ars esan, "chan
fhaicinn," ars esan, "ach luchd sheacaidean dearg,"
ars esan, "timchioll an taighe," ars esan, "agus cha
deargainn," ars esan, "air a chuile na... h-uinneag
a bh' air a chunntais," ars esan. "Agus gu dé
an t-àm a thachair dhomh dhol ann," ars esan,
"ach nuair a bha iad aig an dìnneir," ars esan,
"Agus bha iad glé chaoimhneil rium cuideachd,"
ars esan. "Fhuair mi tairgse dhol gu m' dhìnneir."
ars esan, "ach bha mi air mo dhìnneir a ghabhail,"
ars esan, "agus ge nach bitheadh,' ars esan, "cha
ars esan,
leigeadh mo nàire leam," ˩˧ "suidhe aig a' bhòrd a
bh' aca," ars esan. "Cha robh leithid aig rìgh


Shasuinn," ors esan.
"Aye, aye," ars esan.
"O tha siod cho fìor 's tha mise seo," ars esan.
"Agus," ars esan, "nuair a bha an gobha," ars esan,
"ullamh dha bhiadh," ars esan, - Chan e, "ach
nuair a bha an duine ullamh dha bhiadh," ars esan,
"dh'éirich e o'n bhòrd," ars esan, "agus a'
phìob a bh' aige," ars esan, "a nigheadh a làmh,"
ars esan, "cha robh riamh agad na cheannaicheadh
i," ars esan.
"Aye, aye," ars am fear eile.
'S e uisge fhéin a bh' aig a' ghobha a' nigheadh
a làmhan.
"Feuch," ars esan, "nach can thu guth, nach
innis thu gu robh thu thall idir," ars esan -
"O chan innis gu dearbh," ars ... ars an gréidhear,
"Chan innis mise sìon bha sinn a' ràdh."
Fhuair mac a' ghobha, fhuair e nighean a'
mharsanta. Phòs e i. 'S e fhéin a b' àrd
dhuine nuair sin 's fhuair e taigh dha fhéin.
Chuir e sin fios gu 'athair a chuile sìon a
bh' aige a reic agus a dhol a null, "agus
nuair a thig thu nall," ars esan, "gheibh thu,"


ars esan, "coids," ars esan, "a's am bi ...
agus ceithir eich gheal," ars esan. "Agus thig thu,"
ars esan, "gu ruige Sasuinn," ars esan, "agus
gabhaidh sibh gu leithid seo a dh'hotel," ars esan,
"agus chì mise sin sibh," ars esan, "agus cha ruig
thu leas," ars esan, "sìon thoir leat. Agus feuch
an dreasaig sibh sibh-péin cho math 's is urrainn
duibh," ars esan.
'S ann a rinn an gobha deiseil air son a
dhol a null gu ruige Sasuinn, 's nuair a
rànaig e Glaschu fhuair e coidse geal 's fhuair
e ceithir eich gheala, 's chuireadh ˩˧ draibhear
's dhraibh e gu ruige Sasuinn.
Cha robh esan a staigh an latha bh' ann a
seo, 's bha 'bhean, chunnaic i an turn-out a
bha seo 'dol seachad 's chan fhaca i riamh a
leithid. Nuair a chaidh esan dhachaidh,
"O well, a Dhia," ars ise, "ach an turn-out a
chunna mise 'dol seachad an seo an diugh."
"Dé an turn-out a bh' ann?" ars esan,
"Leabhara, bha," ars ise, "coidse agus bha e
cheart cho geal ris an t-sneachd," ars ise,
"agus ceithir eich ann agus bha na h-eich
a cheart cho geal ris," ars esan (sic).


"Aye, aye," ars esan. "An diachdais, "ars esan, "nach
e m' athair a bh' ann," ars esan. "'Se sin a'
cheart turn-out a bh' aige," ars esan, "agus ma
's e h-e th' ann," ars esan, "'s ann a leithid
seo dh'hotel a bhios e," ars esan, "first-class hotel.
Agus faigh deiseil," ars esan, "agus théid sinn ann
gun fhios nach e th' ann."
Fhuair ise deiseil 's dh'fhalbh i fhéin 's mac
a' ghobha. Bha an gobha a staigh ann a shin
e fhéin 's a bhean 's an triùir nighean, iad
air an dreasadh. 'S nuair a chaidh esan a
staigh dh'éirich an gobha 'na choinneamh 's
a mhàthair. Agus thuirt esan, thuirt e gur e
seo a' bhean a bh' aige-san. "Seo," ars esan.
"a' bhean agamsa," ars esan.
"An e seo a' bhean a th' agad?" ars an gobha
's e 'tionndadh.
"'S i," ars esan.
"'N dà, tha mi 'smaointinn," ars esan, "gu faigheadh
tu té an Eirinn fhéin," ars esan, "cho math
rithe seo."
"O 's e seo té a roghnaich mise, ma tha," ars esan.
"O well, tha sin ceart gu leòr," ars an gobha,


"ma tha sibh-péin toilichte, tha sinne
riaraichte gu leòr."
Bha an gobha ann a shin, e fhéin 's na
h-igheanan, 's fhuair na h-igheanan
deagh phòsadh a chuile gin aca. 'S bha
esan 's e bha 'na mhanaidsear mu dheireadh,
's thug e té dhe na bùithean dhan mhanaidsear
a bh' aig a' bhodach.
'S bha iad dòigheil gu leòr riamh a sin.
DAM O well, tha i math, Aonghais, gu dearbha.
Agus có aige bha i seo, Aonghais?
AMᶜL O bha aig Dòmhnall mc Dhonnchaidh.
DAM Seadh. O well, tha i math.


