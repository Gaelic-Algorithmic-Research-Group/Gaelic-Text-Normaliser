Informant : Angus MacLellan, Frobost, South Uist.
Collector : Calum I. MacLean
SA 1960/9 B2.
AT 565
Mar a tha a' mhuir saillte
'S e cruitear a bha seoach agus bha e 'na chleachdadh
aig a's an àm, aig a chuile duine, gum biodh ham aca
an àm na Càisg. Agus bha 'bhean a' cur air falbh
an duine feuch a faigheadh e ham a bhiodh aca
air a' Chàisg. Agus thachair dhan ham gu robh i fuathasach
gann mar a bha i 'n àm a' chogaidh againn, agus bha e
'siubhal feuch a faigheadh e ham. 'S thànaig e seo ann
am beul na h-oidhche tarsuinn air seop a's a robh beagan de
ham, agus fhuair e na bha dhìth air.
'S thànaig e ... Bha e 'tighinn dachaidh, 's dé thachair air
ach sìdhiche. Agus thòisich an sìdhiche air iarraidh na ham
air. Agus Dhia, cha toireadh e an ham dhan t-sìdheach idir
thuirt e gun d'fhuair e fhéin damaiste gu leòr mun d'fhuair e
e.
"Well, thoir dhomh a ham," ars esan, "agus ... air eagal
tilleadh falamh," ars esan, "agus tha muileann agam," ars
esan, "agus chan eil sìon a bhios a dhìth ort gu bràth nach
dèan am muileann dhut, agus gheibh thu e, 's thoir dhomh
a ham."
Dhia, nuair a chuala e seo 's ann a dheònaich e a ham
a thoir dhan t-sìdheach. Dh'fhalbh e còmhla ris an t-
sìdheach agus rànaig e an sìdhean. Agus nuair a chaidh
e staigh, bha an sìdheach deònach rud sam bith thoir dha
an uair sin ach am muileann. Cha ghabhadh esan sìon ach
am muileann, an rud a gheall e.


Well, thug an sìdheach dha am muileann, 's dh'ionnsaich
e dha rann airson am muileann a startadh nam biodh
sìon sam bith a dhìth air. Agus dh'ionnsaich e dha
rann eile air son e stad, nuair a bhiodh gu leòr aige.
Dh'fhalbh an duine dhachaidh agus am muileann aige
air a mhuin, agus nuair a rànaig e 's ann a thòisich e
bhean air trod ris.
"An e seo a ham a chaidh thu dh'iarraidh? Gu
dé am mollachadh a th' or a mhuin a sin? Tha thusa
'nad bhall-bùird mar a bha thu riamh a-measg na bheil
's a' bhaile. Nam bithinn fhèin air falbh 's fhada o bha
mi air ais agus ham agam."
Cha tuirt esan guth, ach leig a dheth am muileann agus
ghabh e an rann agus thòisich rothaichean ham. Agus
?
nuair a bha gu leòr aige ghabh e rann eile 's stad am
muileann.
"Bheil gu leòr a ham e nist agad?" ars esan.
'S dòch gu faod
"'N dà, 's ann agamsa a tha sin. Nach faod mi nist
ham a thoir dhan a chuile duine a tha 's a' bhaile.
Bu tusa ceann an àigh 's an fhortain a' falbh.
"Faodaidh e bhith nach eil thu toilichte a nist," ars esan
"An dèan e sìon ach ham?"
"Nì, rud sam bith bhios a dhìth ort."
Well, 's i a bha air a dòigh. 'S ann a thòisich an duine
air marsantachd 's air reic. 'S bha e 'creic cus na bu
shaoire na gin eile a bh' ann. 'S e dh'fhaodadh.
Cha robh sìon aige ri cheannach. Dhèanadh am muileann
dha e.


Thànaig a seo droch fhoghar 's chaill na tuathanaich
am bàrr. Agus bha aon fhear ann a chaill am bàrr air
fad. Cha robh fios aige dé rud a dhèanadh e, no gu
dé mar a gheibheadh e sìol a rachadh a's an talamh.
's ann a smaointich e gu rachadh e far a robh am
fear aig a robh am muileann feuch an toireadh a dha
treis dheth, no an reiceadh e ris e, bhon a bha gu leòr
aige fhéin.
Well, 's an a dheònaich e am muileann a reic ris an
tuathanach. Reic e am muileann air son suim mhath
airgid, agus dh'ionnsaich e dha an rann air son am
muileann a startadh, ach cha do dh'ionnsaich e dha
an rann air son a stad. Bha e air son 's gu faigheadh
e fhéin air ais e.
Dh'fhalbh an tuathanach leis a' mhuileann, 's nuair a
... rànaig e thug e staigh dhan t-sobhal e 's ghabh
e an rann 's thòisich an sìol. Thòisich na gillean air
stothadh a chuile granaraidh a bh' ann gus mu
dheireadh gus a robh an t-àite làn. Bha am muileann
a' cur bhuaithe cho trang 's a bha e riamh. Bha e
air thuar gu cuireadh e am baile fodha. Bha tuilleadh
's a' chòir na bu mhiosa na bhith falamh.
Dh'fhalbh e far a robh am fear a thug dha am muileann
feuch gu dé rud a dhèanadh e. Thànaig am fear sin
còmhla ris 's ghabh e an rann gu beag 'na inntinn fhéin
's stad am muileann.
Cha leigeadh an t-eagal leis an tuathanach an uair sin
sìon a dhèanamh leis o nach robh rathad aige air a
stad.


Ach gu dé thànaig a seo mun cuairt ach sgiobair
soithich a bha 'g iarraidh shalainn, agus chuala e mu
dheaghain a' mhuilinn, agus chaidh e far a robh an
tuathanach feuch an reiceadh e am muileann ris.
Well, dh'aontaich an tuathanach nam faigheadh e na
thug e fhéin air gum biodh e pàidhte gu leòr. Reic e
am muileann ris an sgiobair. Dh'fhalbh an sgiobair
leis a' mhuileann agus thug e air bòrd e. Thogadh an
cuid acraichean 's tharruingeadh air falbh, 's thug e sìos
am muileann gu 'rùm, 's ghabhadh an rann, 's
thòisicheadh salann. Thòisich na gillean air stothadh
an t-soithich shìos is shuas, mu dheireadh gus a robh
i luchdaichte.
Bha am muileann a' cur bhuaithe cho trang 's a bha e
riamh. Mu dheireadh chuir e fodha an soitheach.
Tha an soitheach ann a shin chon an latha an diugh
air a' ghrunnd, 's am muileann a' cur bhuaithe a
shalainn. 'S e sin tha 'fàgail an t-sàil saillte seach
an t-uisge, 's gun rathad air a stad.
Sin agaibh mar a dh'éirich dhan fhear a fhuair
am muileann mu dheireadh.
Well, bha gu leòr dhen t-seòrsa aig Alasdair Mór.
Agus cha robh i siod a dhìth air cuideachd.


