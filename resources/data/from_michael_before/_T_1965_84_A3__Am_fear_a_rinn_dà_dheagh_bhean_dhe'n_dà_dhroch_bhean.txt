Informant : Peter MᶜCormick, Haicleit, Benbecula.
SA 1965/84 A3.
Collector : D.A. MacDonald
A 901 Am fear a rinn dà dheagh bhean dhe'n dà dhroch bhean
Bha gille ... Bha gille tuathanaich ann o chionn
fada agus bha e air son pòsadh. Agus bha fhios
aige fhéin cà rachadh e nam faigheadh e i
ri pòsadh. Nighean bodaich a bh' ann agus
e fhé...
nighean caillich. Cha robh aige ach ˩˧ i fhéin.
Latha dhe na lathaichean dh'fhalbh e agus
chuir e air air son gu rachadh e g' a h-iarraidh
air son a pòsadh.
A bha seo glé mhath. Ghabh e chon an taighe.
Bha am bodach ag obair air buain a' choirce.
Dh'iarr e air a' bhodach suidhe agus gu
gabhadh e smoc.
"O cha shuidh," ars am bodach, "chan urra mi
Tha mi ro thrang."
"Carson nach suidh thu?" ars esan.
"O," ars esan, "chan urra dhomh suidhe."
"O," ars esan, "suidh thusa," ars esan, "agus
mise 'dol a dh'iarraidh na h-ighinn
agad ri pòsadh."
"O well," ars am bodach, tha sin math gu


leòr," ars esan, "agus bhithinn-sa glé thoilichte,"
ars esan, "ged a gheibheadh tu i ri pòsadh 's
tusa a gheibh an droch nighean," ars esan.
"O suidh thusa," ars esan.
"O," ars esan, "cha leig an t-eagal leam," ars am
bodach.
Thug e air co-dhiubh gun do shuidh e agus
ghabh iad smoc.
Agus bha an dithis acasan a staigh, am
màthair 's an nighean agus bha iad a' coimhead
a mach air an dorus nuair a bha iadsan a staigh
a' gabhail smoc.
"Thugainn a nist," ars esan, "suas chon an taighe,"
ars esan, "agus mise 'dol a dh'iarraidh na
h-ighinn agad ri pòsadh."
"O tha an t-eagal orm," ars esan, "a dhol suas,"
ars am bodach. "Tha an gnothach glé chruaidh
orm a staigh," ars esan.
"O," ars esan, "feumaidh tu dhol suas," ars esan,
"mum faigh mise an nighean."
"Well, 's e seo mar a bhitheas," ars am
bodach. "Falbhaidh mi còmh riut," ars esan.
"Agus nuair a dh'iarras tu an nighean ri


pòsadh," ars esan, "diùltaidh mise i. Agus
nuair a dhiùltar mise an nighean tha an gnothach
cinnteach," ars esan, "gu faigh thu i. Bidh iad
'nam aghaidh uileag," ars esan. "Agus sin mar a
bhios an gnothach," ars esan. "Agus na gabh
eagal sam bith nach ... nach eil mise coma
ged a gheibheadh tu i."
Dh'fhalbh iad le chéile agus ghabh iad suas
O cha robh ann ach taigh mi-dhòigheil
co-dhiubh. Cha robh being ann ach planca
agus bha cliabh aig ceann a' phlanca a ... a bhiodh
aca ag obair air mòine no rud-eigin.
Thànaig am bodach a staigh agus shuidh e air
a' chliabh agus ghabh an gille òg suas agus
shuidh e air a' phlanca. O nighean a' bhodaich
thòisich i air càineadh a h-athar. "Carson,"
ars ise, "nach do shuidh sibh a nuas, athair,
gun a bhith 'nar suidhe air a' chliabh?"
Agus fhuair am bodach a nuas an uair sin
air a' phlanca ri taobh athar. Thòisich iad
air dèanamh biadh agus neo-ar-thaing nach
robh iad brèagha ris a' ghille òg. Rinneadh
am biadh co-dhiubh agus chuireadh a null
gu seòrsa de bhòrd iad.


Thug am fear sin làmh air dram, agus thug
e 'cheud té dha'n chaillich agus té eile dha'n
bhodach. Agus dh'innis e nuair sin ceann a
sheud 's a shiubhail agus" ars esan ris a' bhodach,
"Bu toigh leam an nighean agad fhaighinn ri
pòsadh," ars esan. "Chuala mi gu robh i glé mhath,"
ars esan, "agus tha beagan de dh'eòlas agam ort."
"O ge brith gu dé a bheir mise seachad," ars esan,
"cha toir mi seachad an nighean. 'S ann a
tha innte nighean ro mhath dhomhsa."
"O dùin do bheul," ars a' chailleach, "carson
nach fhaigh e i, mac tuathanaich? Gheibh e
an nighean gun teagamh," ars ise. "Dùin thusa
do bheul."
"O well," ars esan, "ma tha sibh péin deònach,"
ars esan, "tha mise deònach gu leòr," ars am
bodach.
Chaidh an gnothach a chur air n-adhart agus
rinneadh am pòsadh.
Bha am bodach mar a bha e riamh ag obair
agus thug esan leis an nighean agus chan
fhaca iad riamh iad gu ceann bliadhna a
rithist ann a's t-fhoghar. Thànaig e fhéin


gus a bhean a choimhead air a' bhodach 's air
a' chaillich.
Bha am bodach a' buain a's a cheart àite a's
an robh e an uiridh leis a' chorran agus ghabh
an nighean dhachaidh còmhla ri 'màthair agus
ghabh esan sìos far an robh am bodach. Dh'iarr
e air a' bhodach suidhe.
"Cha shuidh," ars am bodach, "mi idir."
"bheil thu am bliadhna mar a bha thu an
uiridh?"
"Tha," ars am bodach, "mur a bheil na's miosa."
"Suidh thusa 's gabh smoc. Cuiridh mise air
dòigh sin."
Ghabh e smoc co-dhiubh.
ars esan
"Thugainn a nist" ˩˧ "suas chon an taighe."
"O cha téid mi dhachaidh idir," ars esan.
"O well," ars esan, "falbhaidh tu còmhla riumsa
a dh'olc no dh'éiginn," ars esan, "agus
feumaidh tu dhol dhachaidh,"
Nuair a chaidh iad suas chon an taighe bha
an dithis a bha sin a's an dorus 'nan
coinneamh agus dh'fhoighneachd iad dhiubh,
"Cà 'l sibh a' dol an dràsda," gu farumach
an aghaidh a' bhodaich agus a' ghille.
Dh'fhalbh e agus ghabh an gille a staigh agus


bha slatan caol shìos an ceann shìos an taighe,
a bhiodh a' dèanamh cliabh no rud-eigin.
agus rug e air té dhe na slatan agus dhochainn
e a bhean a mach air an dorus leis an t-slait
agus rug e an uair sin air a' chaillich mhóir agus
leag e air an ùrlar i agus fhuair i na
steàraidhean. Agus leum a' chailleach mhór a
null agus rug i air an duine agus chuir i a
dha làimh ma 'amhaich 's phòg i e.
"M' eudail bheag," ars ise, "cha do rinn thusa a
riamh
leithid siod ˩˧ ormsa," ars ise.
Agus dh'fhalbh an gille dhachaidh as deoghaidh
na mnatha agus chan eil fhios gu dé cho
math 's a bha a' chailleach dha'n bhodach.
Cha leigeadh i leis boinne uisge a bhualadh
air tuilleadh fhad 's a bha i ann. Agus
bha iad fhéin gu math réidh agus rinn e
da dhro... dheagh bhean dhe'n dà dhroch
bhean.
Dhealaich mise rithe.
DAM Glé mhath. 'S cà 'n d'fhuair sibh i seo?
PMᶜC O ghràidhein, chan eil cuimhne 'am.
DAM An ann ... 'S ann a seo fhéin a chuala sibh i.
PMᶜC 'S ann, o chionn fada


