Informant : Angus MacLellan, Frobost, South Uist.
Collector : Calum I. Maclean.
SA 1960/30 A4
Fear a reic e fhéin ris an Donas.
AT 756B
'S e sagart a bha seo bha 's a' Cholaisde, agus
nuair a bha e mach as a' Cholaisde rinn e
airson tighinn dhachaidh, agus bha pìos mór aige
ri choiseachd. Thànaig e gu hotel agus gu
fanadh e a's an hotel an oidhche sin. Agus
fhuair e rùm a's an hotel. Cha robh electric light
no rud sam bith a' dol a's an àm ach coinnlean
fhéin.
Agus an nighean a chaidh suas a choimhead an
ruma dha dh'fhàg i aige a choinneal shuas.
Dh'iarr e oirre tighinn a dh'iarraidh na coinnle
nuair a rachadh e dhan leabaidh. Agus nuair
a chaidh e dhan leabaidh, cha b' e an té a chaidh
suas a shealltainn an ruma dha a thànaig a
dh'iarraidh na coinnle idir, ach té eile.
Agus sheas i air beulaibh na leapa agus thòisich
i air bruidhinn ris. Agus a's a chuile bruidhinn
a bh' ann 's ann a dh'iarr e oirre tighinn dhan
dhan leabaidh mu dheireadh.
"Nì mi sin," ars ise, "ma gheibh mi do
làmh-sgrìobhadh gur e mo chuid thall 's a
bhos thu," ars ise.
"Gheibh," ars esan.


Dh'fhalbh e 's sgrìobh e seo dhi, 's nuair a
sgrìobh e seo dhi dh'fhalbh i 'na meall teine.
Seo nuair a thug e fainear gu robh e air a
mhealladh aig an deamhan. Cha do rinn e
ach tilleadh dhan Cholaisd air ais. Agus thuirt
iadsan ris nach robh rathad air mathanas a thoirt
dha gus a faigheadh e an làmh-sgrìobhadh air
ais, agus nach robh rathad aige duine ann a
gheibheadh sin dha mur a faigheadh Breithean
Bàrr dha e, gur e an aon fhear a bha
ris a sin. Agus 's ann an Eirinn a bha
Breithean Bàrr.
"Agus chan eil agad ri foighneachd air a shon gus
a cluinn thu 'ainm. Chan eil agad ri dhol
a staigh air doras taighe gus an iarr am pàisde
a bhios air cìoch a mhàthar ort dhol a staigh."
Sin am
Bha an sagart a' falbh a' siubhal gach àite
's cha robh e 'dol a thaigh oidhche sam bith,
ach air a' chnoc. Thug e fichead bliadhna mar
sin. Chaidh e sin gu ruig Eireann. Thànaig a
sin droch oidhche le cathadh 's le sneachda.
'S thànaig e gu fasdadh ... gu fasgadh taighe.
Agus ge brith gu dé bha an duine 'dèanamh
thuirt e ris a' mhnaoi, 's pàisde lag aice,
"Fhalbh sìos," ars esan, "agus dùin an doras.
Tha an sneachd 'tighinn a staigh."


Dh'fhalbh am boireannach sìos a dhùnadh an
dorais, agus bha esan aig fasgadh an taighe,
Agus nuair a bha i 'dùnadh an dorais thuirt
am pàisde, "Faodaidh tu tighinn a staigh," ars esan.
"Dhia m' anam," ars ise, "an cuala tu dé thuirt
am pàisde?" ars ise 's i 'tionndadh.
"O chuala," ars esan. "Feumaidh g' eil cuideigin
a muigh," ars esan, "tha riatanach air tighinn
a staigh."
Shealladh, 's bha e aig taobh an taighe, 's cha
robh e sìon ach gu robh e beò.
Well, fhuair e staigh an uair sin. Agus neo-ar-
thaing nach do rinneadh a bheatha, 's fhuair e
aodach tioram. Agus chuir a' bhean a seo air
dòigh leaba dha a's an caidleadh e. Agus
nuair a bha iad dei... iad a' dèanamh airson a
dhol a chadal, thuirt ise ris an dhuine,
"Fhalbh thusa," ars ise, "agus seall suas," ars ise, "air
Breithean Barr," ars ise, "mun téid sinn a chadal,"
ars ise, "feuch a gabh e sìon," ars ise.
Well, cha robh aige-san ri foighneachd air a
shon gu cluinneadh e 'ainm.
"Cà bheil an duine sin?" ars esan.
"Tha e shuas a's an rùm a siod," ars ise.
"'N dà, tha turas agamsa ris an duine sin,"
ars esan.
"'N dà, ma tha, "ars ise, "'s ann a-nochd as


fheàrr dhuibh a dhèanamh," ars ise, "'s gun
fhios am biodh e beò 's a' mhaduinn," ars ise.
"Chan eil e ach a' feitheamh na mionaide."
Dh'fhalbh an sagart suas. Dh'innis e do
Bhreithean Barr mar a dh'éirich dha, 's nach robh
rathad aige air mathanas fhaighinn gus a faigheadh
e an lamh-sgrìobhadh air ais.
"'N dà, chan eil fhios," arsa Breithean Barr, "nach
ann air a shon sin a bha Dia 'gam fhàgail," ars
esan, "cho fad air an talamh," ars esan, "ach chan
urra mise sìon a dhèanamh a-nochd. Ach ma
bhios mi beò 's a' mhaduinn," ars esan, "feuchaidh
sinn ri rud-eigin a dhèanamh."
Chaidh an sagart a chadal, 's tha mi cinnteach nach
d'fhuair e móran cadail, gum biodh Breithean Barr
marbh mun éireadh e. A's a' mhadainn bha
Breithean Barr beò.
ma tha
"Trobhad a nist, ˩˧" ars esan, "agus thoir mise mach,"
ars esan, "gu ceann an taighe, agus feuch an
dearg mi air seasamh ann."
Thug an sagart a mach e gu ceann an taighe, agus
cha robh e fada a sin gus do nochd fireannach
a nall g' a ionnsaidh.
"O seadh, a Bhrithein Barr," ars esan. "S
iomadh seastar thug thu asam," ars esan. "Dé tha
dhìth ort an diugh?"


"Tha dhìth orm an diugh," arsa Breithein Barr,
"thu thoir leat an duine-sa gu ruige Ifrinn," ars
... aig a leithid seo
esan, "agus e bhith agamsa a leithid seo ˩˧ a
dh'uair air ais."
ars esan,
"Thigeadh e air mo mhuin, ma tha," ˩˧ 's e leum
'na each.
"Fhalbh nist," arsa Breithein Barr, "agus na
biodh sìon a dh'eagal ort," ars esan. "Agus
nuair a théid thu staigh," ars esan, "éighidh iad
uile do chur a mach," ars esan. "Agus can thusa,"
ars esan, "gu beannaicheadh Dia sibh," agus
bidh sheachd uiread fìneadh orra nuair sin," ars esan.
"Agus na tig a mach," ars esan, "gus a faigh thu do
lamh-sgrìobhadh air ais," ars esan. "Agus nuair
a gheibh thu sin," ars esan, "iarraidh tu sealladh
air mo leabaidh-sa ann," ars esan.
Dh'fhalbh an sagart. Ge brith gu dé cho fad
's a bha e air falbh rànaig e. Ach co-dhiubh
nuair a chaidh a staigh, dh'eubh na bha staigh
a chur a mach, chur a mach.
"O gu beannaicheadh Dia sibh," ars esan.
O dh'eubhadh a chur a mach air a' bhad.
Cha rachadh e mach gu faigheadh e an lamh-
sgrìobhadh.
An ceannard a bh' orra thug e nuas an
spiorad a mheall e, 's dh'iarr e oirre an


lamh-sgrìobhadh a thoirt seachad dha, 's a
leigeil a mach.
Cha toireadh ise dha e.
"Cuiridh mi 'na leithid seo a leabaidh thu," ars
esan, "mur a toir thu seachad e.."
Ged a chuireadh cha toireadh i seachad e.
Mu dheireadh thuirt e rithe, "Cuiridh mi," ars
esan, "do leaba Bhreithein Barr thu," ars esan,
"mur toir thu seachad e."
"O na thig 's na dh'fhalbh 's na dh'fhuilig," ars ise,
"ach leaba Bhreithein Barr."
Sin nuair a fhuair e an lamh-sgrìobhadh air ais
"'N dà, dh'iarr an duine sin ormsa," ars esan, "sealladh
fhaicinn air a leabaidh," ars esan.
"O chì thu sin," ars esan.
Dh'fhosgladh toll dubh a bha 'dol sìos chan eil
fhios càite. Dh'fhalbh an sagart dol a shealltainn
ann, 's an toit a thànaig a nuas as bhuail e
air a's an leth-cheann, 's cha do dh'fhàg e
leòba craicinn air.
"Fhalbh, fhalbh," ars esan. "Nì siod fhéin an
gnothach dheth," ars esan.
Nuair a thill an sagart bha Breithein Barr far
na dh'fhàg e e, aig ceann an taighe.
"Tha thu air tilleadh," ars esan.
"Tha," ars an sagart.


"An d'fhuair thu do lamh-sgrìobhadh?"
"O fhuair," ars esan.
"Do dh'iarr thu sealladh air mo leaba-sa ann?" ars
esan.
fhìn
"'N dà, dh'iarr," ars esan. "Agus 's léireadh latha dhomh ˩˧
gun do dh'iarr," ars esan. "Dh'fhosgail toll dubh,"
ars esan, "bha 'dol sìos," ars esan, "chan eil fhios
agamsa càite," ars esan, "agus an toit a thànaig a
nuas bhuail e orm ann a shin," ars esan, "a's
an leth-cheann, 's cha do dh'fhàg e," ars esan
"leòba craicinn orm."
"Och, och, a Dhia," arsa Breithein Barr. "Nach bochd
dhomhsa," ars esan, "bhith a's an leabaidh sin
gu siorraidh," ars esan. "Ach tha tuilleadh agadsa
ri dhèanamh rium-sa fhathast mu falbh thu.
Ach chan fhalbh thu a-nochd," ars esan.
Làrna-mhàireach thuirt Breithein Barr ris, "Bheir
thu nist leat mise," ars esan, "ar a mhuin," ars esan,
"gu mullach na beinneadh ud shuas," ars esan.
"Agus nì thu teine," ars esan, "agus nuair a bhios an
teine cho math 's a bhios e," ars esan, "cuiridh tu
mise a's an teine," ars esan. "Agus loisgidh tu
mi," ars esan, "gus an dèan thu luaith dhiom,"
ars esan. "Agus nuair a nì thu luaith dhiom,"
ars esan, "teannaidh tu ri leigeil air falbh leis


a' ghaoith. Agus chì thu trì chalmain 'tighinn
as an àirde deas," ars esan, "agus thig trì fithich
as an àirde tuath," ars esan. "Agus ma ghléidheas
na fithich," ars esan, "làn an guib dhe m' luaithe roimh
na calmain," ars esan, "bidh mise 's an leabaidh
sin," ars esan, gun dùil ri tighinn as.
Ach ma ghléidheas na calmain," as esan, "làn an
guib le m' luaithe roimh na fithich," ars esan,
ars esan
"seachnaidh mise i," ˩˧ "'s nì Dia a thoil fhéin riumsa," ars esan
Dh'fhalbh an sagart leis air a mhuin gu do
rànaig e mullach na beinneadh, 's rinn e
teine ann a shin. Agus nuair a bha teine cho
math 's a bhiodh e chuir e Breithein Barr a's
an teine agus loisg e e gus do rinn e luaith
dheth.
Bha e seo a' coimhead feuch a faiceadh a fithich,
ach
˩˧ chunnaic e seo na fithich a' tighinn. Cha robh e
'faicinn calmain idir. 'S bha na fithich a' teannadh
air. Ach chunnaic e seo na calmain, ach bha
iad fada, fada air falbh. Agus nuair a bha na
ca... na fithich gus a bhith aige thànaig na
calmain le sitheadh fodha 's thog iad làn an
guib dhen luaithidh 's thill iad, 's thill na
fithich a's an raoichdeil.
Agus bhathar a' faicinn tamhasg Bhrithein Barr a
sin bliadhnachan an déidh a losgadh.
Agus sin mar a fhuair an sagart air ais a làmh-sgrìobhadh.


