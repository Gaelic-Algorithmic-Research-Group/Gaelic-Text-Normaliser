Informant : Donald Mackay, Aird a' Mhachair, South Uist.
SA 1966/99 A4
Collector : D.A. MacDonald
Feadhainn nach fhaca sgàthan riamh. cf. AT 1168A
Nuair a bha na daoine ann an t-Hiort o chionn fada
bha fear 's a bhean a bha siod a' fuireach ann an taigh,
agus chan fhaca iad sgàthan riamh. Chan fhaic iad an
aghaidh fhèin riamh ann an sgàthan.
Agus bhiodh an stiomar an uair ud tighinn trì uairean
's a' bhliadhna gu ruige t-Hiort. Agus 's ann a dh'fhalbh
am bodach leis an stiomar a Ghlaschu. Agus chaidh e staigh
a sheop ann an Glaschu, agus chunnaic e sgàthan beag air
bòrd agus thug e e agus choimhead e air an sgàthan.
"O Dhia," ars esan, "m' athair."
Agus cha robh sìon a dh'fhios aige gur e aghaidh fhèin a
bha e faicinn. Chuile triob a shealladh e a's an sgàthan
"O m' athair," ars esan.
Chaidh e seo dhachaidh gu ruige t-Hiort. Agus tha e
colach nach robh bhean aige uamhasach fhèin brèagh idir.
Agus dh'fhoighneachd a nuair a chaidh e ... "Ciamar a
chaidh dhut," ars esan ... ars ise, "ann an t-Hiort...
ann an Glaschu?"
"O chaidh math gu leòr," ars esan. "Fhuair mi dealbh
m' athar ann an Glaschu."
"Cà bheil i?" ars ise.
"Tha i," ars esan, "ann am pòca na seacaid."
Agus dh'fhalbh i agus fhuair i an dealbh, an sgàthan,
agus bha i coimhead a's an sgàthan, 's cha robh dad
a dh'fhios aice gur h-e h-aghaidh fhèin bha i faicinn.
"Bheil thusa 'gràdh riumsa," ars ise, "gur e d' athair tha seo?"
"Sin agad," ars esan, "m' athair ann a shin."
"O mac an Diabhail," ars ise, "nach e bha grànda!"


