cf AT 275A
Informant : Angus MacLellan, Frobost.
SA 1964/85 B3
Collector : D.A. MacDonald
Dithis a' feuchainn ri fearann a thoirt a mach.
Bha móran chruitearan a siod an Uibhist a seo
uair eigin, mach air an taobh an ear, cus a
bharrachd 's air na th' ann an diugh. Agus
bha cruitear a muigh aig bun Loch Baghasdal a
sin, agus dh'fhàg e an t-àite agus dh'fhalbh e
gu ruig Amaireaga. Agus chaidh seann bhodach a
bh' ann a dh'iarraidh an àite, agus gille òg eile
còmhla ris. Bha iad le chéile, thachair dhaibh e
bhith còmhla a's an oifis an Aiscirnis. Agus 's e
Teàrlach Gòrdan 's e bha 'na ... an uair sin
a' fuireach ann an Aiscirnis, bràthair dhan
fhear aig an robh an oighreachd.
Well, cha robh fios aig Eairdsidh co-dhiubh
bheireadh e dhan ghille òg an t-àite no
bheireadh e dhan bhodach e. Ach thuirt e
riutha, "Well, ma tha," thuirt e, "chan urra
mise sìon a dhèanamh ribh," ars esan, "ach
a' cheud fhear a bhios aig an tobhtaidh agaibh
's ann leis bhios an t-àite."
"O well,"  ars am bodach, "ma tha, cuiridh sin a


dhìth ormsa e," ars esan.
"O well, chan eil cothrom agams air," ars am
bàillidh."
Dh'fhalbh an dithis aca. Chum iad a mach
am monadh. Shealladh an gille an dràsd 's
a rithist as a dheoghaidh 's bha am bodach
a' tuiteam air an deireadh. Mu dheireadh
cha robh sgeul aige air a' bhodach. Agus, ò
bha ùine gu leòr aige bhith aig a tobhta.
mun ruigeadh am bodach.
Chum e air aghaidh, ach nuair a nochd e
ris an tobhtaidh bha am bodach 'na shuidhe
air an tobhtaidh.
"O chaill thus i," ars esan 's e tionndadh.
"An e an donas fhéin a thog thu?" ars am fear
eile 's e 'tionndadh ris.
Bha am bodach cho eòlach 's ghabh e chuile
rathad bu ghiorra na chéile, 's cha robh an
gille ach a cumail roimhe straight an aghaidh
gach bruthaich, agus 's e am bodach a
ghléidh an t-àite.
DAM 'S e dìreach. 'S cha robh ... cha robh sin ach
sin fhéin.
AML Cha robh.
DAM Glé mhath.


