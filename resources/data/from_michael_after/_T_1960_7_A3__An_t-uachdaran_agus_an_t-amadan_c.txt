Informant : Angus MacLellan, Frobost, South Uist.
Collector : Calum I. MacLean
SA 1960/7 A3

An t-uachdaran agus an sagart t-amadan

Bha uachdaran ana seo 's bha sagart air an fhearann aige, 's cha robh aige mu dheoghainn. Bha e a' smaointinn gura h-e a b' fheàrr ceann na e fhèin. Thachair e ... an sagart ris latha a bh' ana sheo, 's thuirt an t-uachdaran ris gum feumadh e tighinn far an robh esan o chionn trì latha agus gun robh e a' dol a chur ceist air a dh'fheumadh e fhuasgladh dha neo gum biodh am bàs aige. Ò cha robh fios aig an t-sagart ... Bha fhios aige gun robh spìd aig an uachdaran dha co-dhiù. Agus chaidh e dhachaigh agus cò bha còmhla ris an t-sagart ach bràthair dha, agus cha robh ann ach amadan, ach bha e fuathasach coltach ris an t-sagart na chruthachd. Bhiodh e a' toirt a char à gu leòr, a' smaointinn gur e an sagart a bh' ann gus am bruidhneadh e. Chuir an §t-ua§ am fear gòrach fhèin chuir e amhail air an t-sagart nach robh e cho toilichte 's a b' àbhaist da a bhith, agus dh'fhaighneachd e dheth, "cha chreid mi fhìn," ars esan, "nach eil rudeigin a' cur dragh oirbh an-diugh." "An-dà, tha," ars an sagart. "Tha dragh orm gun teagamh," ars esan, agus chan fheàirrde thusa thu fhèin e," ars esan. "Dè th' ann?" ars an t-amadan. "À, cha mhòr is fheàrr dhomh sin innse dhutsa," ars esan


"An dèan e coire dhuibh?" ars esan. "Ò cha dèan sìon," ars an sagart. "Tha agam ri dhol a-màireach," ars esan, "far eil an t-uachdaran, ars esan, "agus tha e a' dol a chur ceistean orm a dh'fheumas mi fhuasgladh, neo gum bi am bàs agam. Agus 's fhada o bha sin na bheachd." "Tod!" ars an t-amadan. "Na cuireadh sin sìon oirbh. Thèid mise ann nur n-àite." "An-dà, ge brith gu dè nì mise," ars esan, "cha dèan thusa dad idir." "An-dà, 's mise a thèid ann," ars esan. "Agus chan eil duine air an t-saoghal," ars esan, "as coltaichte ribh na mise," ars esan. "Agus ma bheir sibhse dhomh ur n-aodach," ars esan, "chan aithnich e gu sìorruidh nach sibh a bhios ann. Agus nach suarach an call ged a chuireadh e mise gu bàs seach a dhol gur cur-se." 'S e seo a rinn an sagart. Thug e aodach dhan amadan. Dh'fhalbh an t-amadan làrna-mhàireach, 's bata aige, 's cha robh duine bha ga fhaicinn nach toireadh e a mhionnan gur e an sagart a bh' ann. Ràinig e taigh an uachdarain. Bheat e aig an doras. Thàinig an t-uachdaran chun an dorais. "Tha thu air tighinn," ars an t-uachdaran. "Tha," ars an t-amadan. "Thig a-staigh," ars esan, "agus dh'iarr e air suidhe. Shuidh e ... an t-amadan a' coimhead mun cuairt. "Bheil thu fiot a-nist," ars esan, "airson nan ceistean


tha mi a' dol a chur ort fhuasgladh dhomh?" ars esan. "Tha mi a' smaointinn gu bheil," ars esan. "Dè th' ann?" "Uel, feumaidh tu innse dhomh a's a' chiad àite," ars esan. "Tha thu nad dhuine fiosrachail," ars esan. "Dè an dearbh bhad a's a bheil meadhan an t-saoghail?" ars esan. Dh'fhalbh an t-amadan 's theann e a-null an sèithear 's bhuail e am bata air meadhan an ruma. "Uel, siud e, ma-thà," ars esan. "Meadhan an t-saoghail ana shiud." "Ciamar a nì thu a-mach dhòmhsa," ars an t-uachdaran, "g' ana siud a tha meadhan an t-saoghail?" "Tomhais thusa bhuaithe siud," ars esan. "Mur a bheil meadhan an t-saoghail ana siud fuilngidh mise am bàs," ars esan. "Àidh," ars an t-uachdaran, "tha mi a' faicinn g' eil thu gad shaoilsinn fhèin nad dhuine cliobhar," ars esan. Agus ... "Innis dhomh, ma-thà," ars esan, "gu dè 's fhiach mi." Sheall an t-amadan. "Tha mi a' smaointinn gu bheil ochd puinnd fhichead," ars esan. "Ochd puinnd fhichead," ars esan. "Seadh," ars esan. "Tha thu ceàrr," ars esan. "Chan eil," ars an t-amadan. "Chaidh an Slànaighear a reic airson deich puinnd fhichead airgid," ars esan,


"agus b' fhiach e dà bhonn a bharrachd ortsa," ars esan. "Ò chan eil do chreideamh seo do theagasg a dhìth orm idir," ars an t-uachdaran. "Ach chan eil mi ullamh fhathast dhìot, a fhleasgaich. Innis dhomh, ma-thà, cò air a tha mi a' smaointinn," ars esan. "An-dà, tha sin furasta gu leòr dhomh," ars an t-amadan. "Tha thu a' smaointinn gur e an sagart tha a' bruidhinn riut," ars esan. "An-dà, chan e ach an t-amadan, a bhràthair," ars esan. "An-dà, Dhia," ars esan, "'s ann tha an t-amadan ann mi fhìn," ars esan, "agus chan e thusa," ars esan. "Ach thalla thusa dhachaigh," ars esan, "agus cha chuir mise an còrr dragh ort fhèin na air an t-sagart," ars esan. Agus chan eil fhios a'm ged a rachadh an sagart fhèin ann an dèanadh e dad a b' fheàrr na rinn ...

