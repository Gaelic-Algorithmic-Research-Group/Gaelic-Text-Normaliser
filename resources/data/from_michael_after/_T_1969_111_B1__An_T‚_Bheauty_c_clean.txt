Uel, mar a chuala mise an naidheachd a tha seothach, 's e rìgh a bh' ann, agus bha e pòsta, agus bha aon ghille aige. Agus bhàsaich a' bhanrighinn an sin, agus phòs e an seo a-rithist, agus bha triùir ghillean aige on tè seo. Agus bha iad a' dol air aghaidh a-nist, agus cha robh ... Bha na gillean a' fàs suas, gillean on dàrna bean. Bha iad a' fàs suas. Uel, bha am fear a' chiad chiad bhean bha e na bu mhotha 's na bu shine na càch. Agus 's ann air a bha ceann-trom a' ghnothaich uile gu lèir, agus cha robh uiread de mheas air 's a bh' air an fheadhainn òg idir. Uel, dh'fhàs iad an seo suas nan gillean mòra. Agus bha craobh aig an rìgh a bh' ana sheothach a's a ... faisg air an taigh, agus nuair a bhiodh i fo mheasan bha i a' pàigheadh suas ri an dàrna leth dhen staid dha le a mheasan.


Ach a' bhliadhna a bh' ana sheothach co-dhiù, ge brith gu dè rud a thàinig air a' chraoibh, cha robh meas oirre an làirne-mhàireach an dèidh dhaibh èirigh, nach robh air a froiseadh dhith, agus a' chraobh fhèin car de mhilleadh a dhèanamh oirre. Uel, cha robh fhios aig an rìgh gu dè seothach, dè dh'èirich dhi no gu dè rud a thàinig na rathad. Ach co-dhiù, chaidh an gnothach seo seachad. Agus air an ath-bhliadhna, co-ainm na h-oidhcheadh a rinneadh air air a' chraoibh e, thuirt an gille ... thuirt an rìgh ris a' mhac bu shine a bh' aig a' bhean mu dheireadh thuirt e ris, "Thalla thusa a-nist a-nochd," ars esan, "agus thèid thu a dh'fhaire na craoibhe ud," ars esan, "feuch am faic thu," ars esan, "an tig sìon sam bith na comhair," ars esan. "Seo," ars esan, "a' bhliadhna chun a-nochd," ars esan, "'s ann a dh'èirich e dhi reimhid," ars esan. Uel, dh'fhalbh e. Chaidh e chun na craoibheadh, 's bha e na shuidhe aig bonn na craoibheadh an sineach 's an oidhche a' tighinn. Ach suas eadar sin 's meadhan-oidhche no uair sa


mhadainn, ò dh'fhairich e an aon fhuaim bu sgrathaile a' tighinn. Agus bha an fhuaim a' teannadh air, agus 's ann a' dèanamh dìreach air a' chraoibh a bha i, agus dh'fhalbh e agus thug e bonnaibh nan cas air agus thug e aghaidh air an taigh. Dh'fhàg e ana shiud i, agus chaidh e dhachaigh. Làirne-mhàireach nuair a dh'èireadh an seothach bha a' chraobh mar a bha i an-uiridh. Cha robh meas air fhàgail oirre, air a froiseadh dhith. 'S dh'fhaighneachd an rìgh dhe gu dè dh'fhairich e. 'S dh'fhairich e ... Dh'innis e seothach dha athair gu dè dh'fhairich a leithid a dh'fhuaim 's nach b' urrainn dhàsan fuireach, gu dè rud a bh' ann. Agus 's ann mar seothach a bha co-dhiù. Chaidh a' bhliadhna sin seachad. Ach an ath-bhliadhna an seo, co-ainm na h-oidhcheadh chaidh a' chraobh a mhilleadh, an dà bhliadhna a bha seo, thuirt e ris an dàrna fear, "Thalla thusa a-nist," ars esan, "agus thèid thusa a-nochd ann," ars esan. "Agus," ars esan, "thèid thu a dh'fhaire na craoibheadh," ars esan, "agus


faiceam fhìn," ars esan, "gum faigh thu a-mach gu dè rud a tha a' cur dragh air a' chraoibh," ars esan. "Feumaidh," ars esan, "gu bheil creutair air choireigin a' tighinn rathad na craoibheadh," ars esan, "tha .... tha a' dèanamh na mess oirre sin." Dh'fhalbh e co-dhiù, agus bha e aig bonn na craoibheadh na shuidhe, aig bonn na craoibheadh gus an robh e eadar meadhan-oidhche 's uair sa mhadainn. Agus mar a dh'èirich dhan fhear reimhid, dha a bhràthair, dh'èirich a leithid eile dhàsan. Chuala e an fhuaim a bha seothach a' tighinn. Agus bha an fhuaim a' sìor theannadh air, agus mu dheireadh bha an fhuaim gus 'ith aig a' chraoibh, agus cha d' rinn e ach tharraing e 's dh'fhàg e ana shiud a h-uile sìon a bh' ann 's thug e an taigh air. Agus nuair a dh'èiricheadh làirne-mhàireach bha a' chraobh air a milleadh air ais. Ach co-dhiù seothach, an ath-bhliadhna chuireadh am fear a b' òige dhe na gillean aig a' bhean mu dheireadh - 'S iad a bha ag obair an seo - chuireadh air falbh e a dh'fhaire na craoibhe. Agus mar a dh'èirich


dha a bhràithrean dh'èirich dhàsan. Dh'fhàg e a' chraobh, agus chaidh a' chraobh a mhilleadh. Ach co-dhiù seothach an ceann na ceathramh bliadhna an seothach, thuirt an gille bu shine ri athair, mac na ciad mnatha, thuirt e ris, "Thèid mise a-nochd," ars esan, "a-nist a dh'fhaire na craoibheadh." "An-dà, b' fheàrr leam fhìn," ars athair, ars esan, "gun rachadh." "Ò bha mi air a dhol ann roimhe seo," ars esan, "nam biodh sibh air a h-iarradh orm," ars esan. "Ach tha mi a' faicinn," ars esan, "an fheadhainn a chuir sibh ga faire," ars esan, "nach do rinn iad mòran ri linn," ars esan, "agus nach d' fhuair iad mòran a-mach mu deoghainn," ars esan. "Ach tha mise a' dol a-nochd ann," ars esan. "Ò ma-thà," ars athair, ars esan, "thalla ... thalla ma-thà, a ghràidhein, ann," ars esan. Uel, dh'fhalbh an gille bu shine co-dhiù, 's ... am beul na h-oidhche. Ràinig e far an robh a' chraobh co-dhiù 's shuidh e aig bonn na craoibheadh, agus thug e leis claidheamh. Agus suas an sin eadar meadhan-oidhche agus


uair sa mhadainn dh'fhairich e an fhuaim a' tighinn. Agus bha an fhuaim a' teannadh air, agus dh'èirich e na sheasamh agus bha e a' coimhead agus bha e a' sìor choimhead feuch am faiceadh e gu dè rud a bh' ann a bha a' tighinn. Ach mu dheireadh thug e ... shaoil leis gum faca e dùbhradh a' dol seachad de rud os a chionn mar gum biodh eun no creutair, agus cha do rinn e ach sgrìob dhen chlaidheamh a thoirt os a chionn, agus dh'fhairich e e a' truiseadh air rud mar gum biodh itean. Agus dh'fhalbh an fhuaim 's cha deachadh an còrr a. Agus an làrna-mhàireach 's e glè bheag dhen chraoibh a bh' air a milleadh idir. Agus dh'fhan esan co-dhiù gus an tàinig an latha. Agus bha smùid mhòr de dh'itean ana shineach air feadh an talamhna air a gearradh aig a' chlaidheamh, agus thòisich e ri an togail. Agus chan fhaca duine a-riamh a leithid ... a leithid a dh'itean no a sheòrsa itean a bh' ann, no gu dè an t-eun air an robh iad. Agus thòisich an uair sin ... Bha seann daoine  a's an àite, agus luchd-fiosachd ann 's


daoine dhen t-seòrsa sin. Agus thòisich iad ri sealltainn nan itean dhaibh. Uel, bha fear an sineach agus thuirt e riutha gur e an t-eun a's an robh na h-itean sin gur e beothach ris an canadh iad an Guileagan Faoidhn a bh' ann, agus gur ann a's na rìgheachdan thall fairis a bha ... a bha e a' còmhnaidh. Agus ò cha robh air seothach ach nuair a chuala na fir òga eile seo, dhen a ... am fear bu shine 's ann a ... clann na mnatha mu dheireadh, 's ann a dh'fheumadh athair bàta fhaighinn dha agus criutha agus stòr bliadhna a chur innte 's gum falbhadh e a dh'iarraidh an eòin. Uel, rinn e seo agus dh'fhalbh am fear sin. Agus 's ann a dh'fheumadh am fear eile e fhèin cuideachd falbh. Bha esan a cheart cho riatanach air fhaighinn ris an fhear a dh'fhalbh. 'S dh'fhalbh co-dhiù an triùir aca 's fhuair iad bàta agus lòn bliadhna innte le criutha, agus dh'fhalbh iad air thòir an eòin. Agus thuirt am fear bu shine an uair sin, mac na ciad mhnatha, thuirt e ri athair,


"Bheireadh sibhse dhòmhsa bàta a-nist," ars esan. "Dè tha thusa a' dol a dhèanamh?" ars esan. "Tha mi,"  ars esan, "a' dol a dh'fhalbh mar a dh'fhalbh mo bhràithrean eile," ars esan. "Cò a-nist," ars esan, "a tha a' dol a dh'fhuireach an seothach?" "Ò chan eil mise a' dol a dh'fhuireach ann co-dhiù," ars esan. "Tha mi cinnteach," ars esan, "nam fanadh iadsan ann," ars esan, "gum b' e beag mo chuid-sa dheth," ars esan. "Ach," ars esan, "bheir sibhse dhòmhsa bàta," ars esan, "agus bheiribh dhomh mar a thug sibh a chàch," ars esan, "'s chan eil mi ag iarraidh a' chòrr oirbh," ars esan, "agus falbhaidh mi fhìn." Agus 's e seo an rud a rinn e co-dhiù. Ach co-dhiù chaidh a h-uile fear dhiubh seothach a dh'fhalbh an toiseach, a choiseachd - bha aca ri pìos mòr a choiseachd dhen ... a dhèanamh mum faigheadh iad am bàta - agus thuirt an seothach, bha ... bha fear aca, a' chiad fhear a dh'fhalbh dhiubh, shuidh e a' gabhail a ... agus fhuair iad ... fhuair iad air aghaidh agus fhuair iad chun a ... chun a' bhaile-puirt a bha seothach,


agus fhuair iad am bàta agus dh'fhalbh iad. Agus a-nist, am fear mu dheireadh an seothach dh'fhalbh e fhèin. Agus fhuaireadh criutha dha, agus ràinig e an seothach am baile-puirt. Agus thachair fear ana shineach riutha, agus dh'fhaighneachd e dha cà robh e a' dol. Dh'innis e dha. "Ò," ars esan, "falbhaidh mise còmh riut," ars esan, "agus cha mhiste thu mi," ars esan. "Agus ... "Ò glè cheart," arsa mac an rìgh," ars esan. Agus dh'fhalbh e, agus nuair a ... nuair a thogadh na siùil bhreaca bhaidealach ris na cruinn fada foghainteach a fiù, cha robh crann gu lùbadh no seòl gu reubadh a' caitheamh na fairge fulcanaiche falcanaiche an leabhar ghuirm an leabhar dheirg an Lochlannach. An fhaochag chrom chiar bheireadh seachd bliadhna air an aigeal, bheireadh i snag air a beul-mòr aig Iòsaph, an t-òigear a bha ga stiùireadh. Agus 's e am bodach a bha ga stiùireadh, am fear a thachair ris. "Seall suas," ars esan, "gu dè," ars esan, "an t-astar


a th' air an luing," ars esan. Dh'fhalbh fear suas an sin 's chaidh e suas. "Tha mi a' smaointinn," ars esan, "gun rachadh i eadar an sìlean sìl 's an cochall," ars esan. "Uel, bheir dhi tuilleadh canabhais," ars esan. Agus thugadh an seo tuilleadh dhi. "Thalla a-nist," ars esan, "agus seall suas. "Tha mi ... tha mi a' smaointinn," ars esan, "gun rachadh i," ars esan, "a-nist eadar am plaosg agus an lèine-gheal a's an ugh," ars esan. "Uel," ars esan, "fàgaidh sinn aig a sin fhèin an-dràsta i," ars esan. Uel, dh'fhalbh iad 's lean iad rompa. Agus thuirt e ri mac an rìgh, "Thèid sinn a-nist," ars esan... "'S ann an rìoghachd nan Fear Mòra" ars esan, "tha an t-eun," ars esan, "a tha thu air a thòir," ars esan, "agus cumaidh sinn air," ars esan. "Ach ... Agus cha chuala mise cò an t-ainm a bh' air an rìoghachd a's a robh na Fir Mhòra a bha seothach. Chan eil fhios a'm cò an rìoghachd a bh' ann; cha deach innseadh dhomh. Ach co-dhiù 's e rìoghachd nam Fear Mòra a bh' oirre, agus chaidh iad ...


chum e a' dol. Agus fada no goirid gun robh i bhuapa, ràinig iad an rìoghachd a bha seo. Agus thuirt am fear seo ris, "Nist ... nist," ars esan, "thèid thu air tìr agus feuchaidh tu," ars esan, "ri ... 'S ann," ars esan, "aig an rìgh tha seothach a tha e," ars esan. "Agus," ars esan, "'s ann aige," ars esan, "tha nighean," ars esan, "cho brèagha agus 's e an Tè Bheauty a th' oirre," ars esan. "Agus tha tha fàlairidh aige agus 's e am Morgan Eàr a feireadh rithe," ars esan. "Agus tha na trì beòthaichean sin ... trì rudan sin ann. Tha an Tè Bheauty 's am Morgan Eàr agus an Guileagan Faoidhn ann. Agus," ars esan, "ma dheargas tu idir," ars esan, "feuch am faigh thu," ars esan, "tiop timcheall taigh an rìgh," ars esan. "Agus bi," ars esan, "thig ana sheo," ars esan, "a h-uile feasgar mas urrainn dhut," ars esan, "a dh'innseadh dè mar bhios a' dol dhut." Uel, 's ann mar seothach a bha. Dh'dhalbh mac an rìgh 's chaidh e air tòir. Bha e


Sin 's ... sin, 's chan eil fhios a'm ... Cha chuala mi an d' fhuair e tiop an latha sin," ach fhuair e tiop timcheall an rìgh na ghrùm, a' coimhead às deòidh nan each. Agus bha e seothach, bha e sin, 's a h-uile feasgar bhiodh e a' dol sìos. Agus thuirt am bodach ris e feuchainn ... e fheuchainn feuch an rachadh aige an t-eun a thoirt a-mach. Bha an t-eun, 's ann shìos car far an robh na h-eich an sin, 's ann a bha e. "Ach," ars esan, "air na chunna tu a-riamh aig do dhaoine," ars esan, "feuch nach buail an sgiath aige," ars esan, "no an gob aige a's an doras," ars esan. "Ma bhuaileas," ars esan, "dùisgidh e am baile." Uel, 's ann mar seothach a bha co-dhiù. Bha mac an rìgh, dh'fhalbh e an oidhche a bha seothach 's dh'fheuch e ri thoirt a-mach. 'S mar a bha a h-uile càil ma chòmhdhail ann, bhuail an sgiath aige a's an doras, agus leig e an aon sgiamh bu sgrathaile a chuala duine a-riamh às, agus bha ... dhùisgeadh am baile


mu chuairt an àite, agus thàinig muinntir an rìgh a-mach, agus thàinig an rìgh fhèin a-mach, 's dh'fhaighneachd e dè bu 's ciall dha, dè bha e a' dol a dhèanamh leis an eun, an ann a' dol ga ghoid a bha e. Thuirt an gille nach ann, mac an rìgh. Ach thuirt e gun robh feadhainn ag ràdha nach fhaca duine sealladh eile a-riamh a b' àille na nam biodh an Tè Bheauty air muin a' Mhorgan Eàr agus an t-eun mòr air a beulaibh agus iad a' gabhail cuairt, nach fhaca duine a-riamh à ... sealladh eile a-riamh a b' àille na sin. "Uel," ars an rìgh, ars esan, "leigidh sinn leat a-nochd," ars esan, "co-dhiù, ach feuchaidh sinn an ath-oidhche," ars esan, "agus ma-thà do sheanchas fìor," ars esan, "gheibh thu clìor," ars esan, "ach mura bheil, chan fhaigh." Uel, 's ann mar seothach a bha. Dh'innis ... chaidh ... dh'innis ... Làirne-mhàireach co-dhiù, bha e ag obair mar a b' àbhaist, agus nuair a thàinig am feasgar an sineach, beul na h-oidhcheadh an sineach, thug an rìgh


fa-near dìreach am Morgan Eàr thoirt a-mach agus an nighean a dhol ga marcachd agus an t-eun a chur air a beulaibh, agus bha mac an rìgh gus a bhith an ceann a Morgan Eàr. Uel, dh'aidich an rìgh a-nist, dh'aidich a h-uile duine, daoine mòra a bha còmh ris, dh'aidich e gur e sealladh ga-rìreadh a bh' ann, 's gur e sealladh brèagha a bh' ann. Agus fhuair mac an rìgh fhuair e clìor. Agus a-riamh tuilleadh a h-uile h-oidhche, cha robh oidhche nach fhaodadh mac an rìgh an toirt a-mach agus cuairt a thoirt dhaibh mu chuairt an àite 's far an togradh e fhèin a dhol leotha. Bha cead aige fhèin. Agus bha earbsa aig an rìgh ann. Bha e a-nist ceart gu leòr. Ach bha e daonnan a' dol sìos. Bha e ag innseadh dhan fhear seo a-nist mu dheidhinn, mar a bha an gnothach, dhan fhear a bha còmh ris a's a' bhàta. Agus thuirt e ris, "Nist," ars esan, "ma-thà, an ath-oidhche," ars esan, "dèan deiseil," ars esan, "agus nuair a thèid thu air cuairt," ars esan, "gabhaidh


tu an taobh seo leotha," ars esan, "agus bidh am bàta seo," ars esan, "deiseil romhad airson a cuid ... bidh a cuid siùil fuasgailte," ars esan, "'s i deiseil roimhe airson a' mhuir a thoirt fo sròin." Uel, 's ann mar seo a bha. An ath-oidhche nuair a dh'fhalbh mac an rìgh - Cha robh sùil aig duine air co-dhiù ged a ghabhadh cuairt air falbh leatha; bha ... bha trust aca às - agus nuair a dh'fhalbh e leotha an oidhche sin, ghabh e druim a' ... chun a' bhàta 's cha robh ach gabhail air bòrd dhan bhàta leotha, nighean an rìgh 's am Morgan Eàr 's an Guileagan Faoidhn. 'S bha ... Thogadh na siùil bhreaca bhaidealacha an aghaidh nan crann fada  fulangach a' fiù. Cha robh crann gu lùbadh no seòl gu reubadh a' caitheamh na fairge fulcanaiche falcanaiche an leabhar ghuirm an leabhar dheirg an Lochlannach. An fhaochag chrom chiar a bheireadh seachd bliadhna air an aigeal, bheireadh i snag air a beul mòr aig Iòsaph, an t-òigear ga stiùireadh.


Agus dh'fhaighneachd ... dh'iarr e, "Thalla suas agus seall dè an t-astar a th' air an luing." Dh'innis e dha mar a dh'innis e reimhid, gun rachadh i eadar an sìlean ... an sìlean sìl agus an cochall. "Bheir dhi tuilleadh canabhais," ars esan. "Gabhaidh i tuilleadh," ars esan. "Agus thalla a-nist," ars esan, "seall suas." Agus thuirt e ris gun rachadh i eadar am plaosg agus an lèine bhàn aig an ugh. "Uel," ars esan, "fàgaidh sinn aige sin fhèin i." Uel, bha iad a-nist a' tighinn. Agus nuair a bha iad a' tighinn, ge brith gu dè an ùine a bha iad air an astar co-dhiù, no gu dè ... cia mheud latha a bha iad air falbh, bha iad a' tighinn seachad eileanan a bh' ann, agus bha iad ag ràdh - 'S e thuirteadh riuthasan gur ann a's na Patagonian Isles a bh' ann. Agus thug iad an aire de thrì chruinn soithichean ana shin. Agus thuirt mac an rìgh ris-san gun robh mi cinnteach gur e a bhràithrean a bha seo 's gum b' fhearr dhuibh a dhol a-staigh feuch


a faiceadh iad dè rud a bha iad a' dèanamh. Agus chaidh iad a-staigh co-dhiù far an robh iad, na soithichean, agus chaidh iad air tìr. Agus bha eilean ana shin agus iad ag obair air cladhach ann, na trì chriuthachan ag obair air cladhach ann. Agus dh'fhaighneachd mac an rìgh dhaibh dè bha iad a' dèanamh mar siud. Ò bha iad dìreach gus a ... tha ... Bhiodh iad a-màireach aig an eun. 'S ann an seo fo ... fon talamh a bha e. "Ò," arsa mac an rìgh, ars esan, "cha ruig sibh a leas," ars esan. "Tha ... tha an t-eun agamsa air bòrd," ars esan, "a's an luing agam." "Chan eil," ars iadsan, "an t-eun agad air bòrd a's an luing idir. Tha an t-eun ana sheo, ach bidh ... bidh e againne a-màireach." Agus ò thuirt mac an rìgh riutha nach ruigeadh iad a leas. Dh'fhalbh iad agus chaidh iad a bhruidhinn agus ... bhruidhinn ris an sgiobair. Agus gu dè rinn am fear bu shine ach an sgiobair aig an fhear ... aig mac an rìgh, mac na ciad mhnatha,


a bhraoibeadh. Agus thug iad esan mu chuairt, chuir iad mu chuairt an eilein e, gum faiceadh e àiteachan a's an robh iad ag obair, agus an seòrsa àiteachan a bh' ann. Agus nuair a thill mac an rìgh air ais bha na ceithir longachan air togail a-mach on chladach, agus e air fhàgail leis fhèin ana shiud. Uel, cha robh fhios aige o Dhia gu dè rud a dhèanadh e. Bha ... bha beagan de stòr air fhàgail acasan ana shin a bh' aca air tìr. Bha e ana shin. Uel, bha esan a's an eilean. Chaidh na longachan 's chaidh iad dhachaigh. Ràinig iad an rìgh 's bha moit mhòr orra gun a ...  gun robh an t-eun aig ... Am fear bu shine 's e ghabh teàirrds dha 's ... agus a's a' bhoireannach agus a's an fhàlairidh. Uel, rinn e ... Bha e sa mhionaid airson gum pòsadh e an Tè Bheauty. Agus thuirt ise nach pòsadh, gu robh i a' cur bliadhna roimpe nach pòsadh i fear geal mar a ... gus an tigeadh am fear a thug ise air falbh bho thaigh a h-athar. 'S mur an tigeadh e fo cheann na


bliadhna gum pòsadh i an uair sin. Uel, 's ann mar seothach a bha co-dhiù. Bha iad ana shin, 's bha esan san eilean. Bha an ùine a' dol seachad. Bha esan 's chaidh e bhuaithe le gruaig 's chaidh e bhuaithe le feusaig 's chaidh e bhuaithe leis a h-uile sìon. Agus bha e seothach suas faisg air ceann na bliadhna oidhche ro cheann na bliadhna bha ... agus bha e air toirt fairis co-dhiù. Cha robh fhios aige dè dhèanadh e. Bha e ... cur ... co-dhiù. Agus bha e shìos aig a' chladach, agus thug e an aire mar gum biodh dùbhradh de rud dubh air ... air a' mhuir a' tighinn, agus bha e a' sìor bheachdachadh ... Rinn e seo a-mach gur e seòrsa de bhàta a bh' ann. Agus thàinig am bàta. Agus ge brith cò bh' innte, cha do dh'innseadh dha. Dh'fhaighneachd e, "Bheil thu ana shin?" "Tha," arsa mac an rìgh. "A-nuas an seo sa mhionaid thu, tha an tè a thug thu o a h-athair, tha i gus 'ith a' pòsadh a-nochd."


Agus dh'fhalbh mac an rìgh 's chaidh e sìos; agus chaidh e dhan bhàta a bh' ann. Cha robh fhios aige, chan fhaca e coltas talamh no cladach no sìon an t-saoghal gus na ràinig e an t-àite ... àite aig ... faisg air taigh athar. "Thalla a-nist," ars esan, "'s glan 's nigh ... nigh is glan 's sèibh thu fhèin," ars esan, "'s theirig suas." 'S dh'fhàg an duine a bh' ana shin, dh'fhàg e bhuaithe ana shin e. Dh'fhalbh mac an rìgh co-dhiù. 'S bha e eòlach sa ... san àite co-dhiù, air na daoine a bh' ann, 's chaidh e ann, 's chaidh e ... Fhuair e sèibh 's ghlanadh e fhèin 's fhuair e aodach. Chaidh e gu ruige seop tàilleir an sin 's fhuair e deise aodaich ann, 's an t-aodach a bh' air ... air cnàmhadh. Dhreasaig e e fhèin suas an uair sin 's dh'fhalbh e. Agus bha dìreach a' bhanais dìreach na seusar ach gun robh iad gun phòsadh nuair a ràinig mac an rìgh. 'S bha ise bha i shuas


aig ceann shuas an àite a bh' ann far an robh na daoine cruinn. Agus chunnaic i e a' tighinn thron doras, agus dh'fhalbh i dìreach 's leum i sìos na choinneamh. "Tha thusa air tighinn," ars ise, "agus mo làmh-sa gu bheil," ars ise, "cha chuir fear eile fàinne ormsa," ars ise, "ach thusa," ars ise. "Agus 's tusa," ars ise, "a thug mise air falbh o thaigh m' athar," ars ise, "agus 's tusa," ars ise, "tha mi a' dol a ghabhail," ars ise. Uel, cha d' rinneadh ach a' bhanais a chumail air aghaidh. Agus lean a' bhanais roimpe gus an robh an latha ann co-dhiù. Agus nuair a fhuair iad an uair sin air dòigh an dèis na bainnseadh rinn mac an rìgh deiseil an uairsin, agus dh'fhalbh e leis an long cheunda, e fhèin 's a bhean agus am Morgan Eàr agus an Tè agus an Guileagan Faoidhn, agus sheòl iad gu ruige rìoghachd nam Fear Mòra. Agus chaidh e còmh ri a h-athair an uair sin, agus nuair a bhàsaich a h-athair 's e mac an rìgh bha seothach 's e fhuair na àite.


Agus thug e dhòmhsa an t-aiseag dhachaigh, agus tha mise ana seo an-diugh ag innseadh na naidheachd.

Ò tha sin math ga-rìreabh. Agus càit a-nist a chuala sibh an sgeulachd sin?
Ò chuala aig an fhear ... aig ... a h-uile sgeulachd a bha mi a' cluinntinn, aig m' athair.
Uel, uel. Agus cuin a chuimhnich sibh oirre seo?
Ò chan eil fad sam bith o chuimhnich mi oirre. 'S ann o thàna tu, chuimhnich mi oirre. Agus a' studaigeadh oirre, thàinig i nam chuimhne, 's thòisich mi an uair sin a' studaigeadh oirre ... Uel, bha mi a' dol air aghaidh leatha mar a ... mar a bha i.
Agus cha do dh'innis sibh gin dhiubh sin a-riamh o chionn ... o àm a' chiad chogaidh, do dh'innis?
Ò cha do dh'innis gu dearbh. Cha do dh'innis.
Gin?


Cha do dh'innis. Chan eil mi a' smaointinn gun do ghabh mise sgeulachd on chiad chogadh. Cha do ghabh.
Am biodh sibh pèin a' gabhail sgeulachdan ron a' chiad chogadh do dhaoine eile a bharrachd air ur n-athair?
Mi fhìn gan gabhail dhaibh?
Àidh, do dhaoine ..
Bhiodh, nam bithinn ann an taighean eile.
Seadh.
Bhiodh. Cha bhithinn gan gabhail a-staigh uair sam bith dhaibh.
Ach dìreach sgeulachd nach cuala ur n-athair reimhe.
Sin e. Sgeulachd nach cuala m' athair ma dh'fhaoidte gun gabhainn dha m' athair fhèin i.
Ur n-athair fhèin.
Rud dhen t-seòrsa sin. Bhiodh.
Ach bhiodh sibh gan gabhail tric do ... fhios agaibh, ann an taighean eile.
Bhiodh. Bhithinn gan gabhail ann an taighean eile tric gu leòr.


Seadh.
Nan cainte gum bithte a' laighe orm airson gabhail sgeulachd. Agus nuair a bheirte ...
Seadh. Agus bha sibh air ur cur ma seach mar gu ... dìreach ... nar duine a bha math air sgeulachdan.
Bha. Bha. Ò bha. Bhiodh am brath orm daonnan nam bithinn ann an cèilidh an àite sam bith 's feadhainn eile dhe m' sheòrsa còmh rium. 'S ann ... Feumaidh mise a dhèanamh na sgeulachd dha.
Seadh.
Bha fhios aca gun robh iad agamsa. Sin mar a bhitheadh an gnothach.
Ò uel, tha sin math.

