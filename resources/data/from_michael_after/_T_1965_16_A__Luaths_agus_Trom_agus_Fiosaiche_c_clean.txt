Well, bha piuthar is bràthair an siud reimhid. Agus bha ceithir piatain aig a' bhràthair, agus bha e a' falbh a h-uile latha leotha gu taobh na beinne gam feurachd. Agus nuair a bheireadh e fad an latha bha e a' tighinn dhachaigh leotha am beul na h-oidhcheadh. Bha e ris an obair sin. Co-dhiù bha e an latha seo shuas taobh na beinne agus thàinig am fear sin far an robh e, agus trì choin aige. 'S thuirt e ris a' ghille. "B' fheàrr dhut," ars esan na piatain a thoirt dhòmhsa," ars esan, "agus," ars esan, "gheibh thu na trì choin air a son." "Ò cha toir mi," ars esan, an gille. "O chan e sin as fheàrr dhut," ars esan. "Ach," ars esan, "'s iad fada as fheàrr dhut," ars esan, "na na trì piatain," ars esan. "Tha iad uabhasach math gu seilg," ars esan. Co-dhiù leag e air a' ghille gus do dheònaich an gille na trì piatain a thoirt dha, agus fhuair


esan na trì choin 's chaidh e dhachaigh leotha. 'S cha robh aige ach an aon uan a' dol dhachaigh an àite nan ceithir. Co-dhiù, nuair a chaidh e dhachaigh cha robh a phiuthar toilichte gun tug e seachad na h-uain airson trì choin. "Ò," ars esan, "nì na coin," ars esan, "feum," ars esan, "dhuinn," ars esan, "nach dèanadh na piatain," ars esan. "Tha iad math gu seilg," ars esan, "'s gheibh iad rud sam bith dhuinn," ars esan. Cha robh ach dh'fhalbh e làirne-mhàireach leis an aon phiatan agus nuair a ràinig e taobh na beinne, bha e greiseag shuas. Bha na trì choin aige. Thàinig am fear seo far an robh e air n-ais. "'S fheàrr dhut a-nist," ars esan, "a' a' piatan sin," ars esan, "a thoirt dhomh," ars esan, "'s gheibh thu ainm nan con," ars esan, "chionn tha na coin gun fheum dhut," ars esan, "gun an ainm." "Seadh," ars esan, "an gille. Tha sin ceart gu leòr," ars esan. "Feumaidh mi ainm nan con fhaighinn." "Well, ma bheir thu dhòmhsa am piatan," ars esan,


"gheibh ... bheir mi dhut ainm nan con." 'S dheònaich e am piatan thoirt dha. "Well," ars esan. "Tha a-nist," ars esan, "na coin agad," ars esan, "'s tha na piatain agamsa," ars esan. "'S e ainm nan con," ars esan, "Luaths - sin Luaths," ars esan. "Sin Trom," ars esan. "Sin Fiosaiche. Sin agad an t-ainm aca," ars esan. "'S chan eil sgath a dh'iarras tu orra a dhèanamh," ars esan, "nach dèan iad." Co-dhiù, dh'fhalbh e dhachaigh leis na coin 's dh'fhalbh am fear a bha seo leis na piatain. Co-dhiù nuair a bha iad ... bha iad a-nuas os cionn an taighe shuidh iad shuas air cnoc a bh' ann agus dh'fhaighneachd esan de dh'Fhiosaiche, "Dè a-nist," ars esan, "tha a' dol," ars esan, "ana seo," ars esan, "on a dh'fhalbh sinn?" "Gu dè tha," ars esan, "ach," ars esan, "tha fuamhaire mòr ana shiud," ars esan, "'s tha e," ars esan, "còmh ri d' phiuthair," ars esan, "fad an latha," ars esan, "fhad 's a bhios tu air falbh," ars esan. "'S nuair a chaidleas tu a-rithist," ars esan, "tha e còmh rithe fad na h-oidhcheadh." "Seadh gu dearbh," ars esan


"Ò siud mar a tha," ars esan. Cha robh ach co-dhiù cha robh atharrach air. Chaidh e dhachaigh. Bha iad a-staigh an oidhche sin. Dh'fhalbh e dhan bheinn-sheilg làirne-mhàireach leis na trì choin. Bha Luaths cho luath 's gum beireadh e air rud sam bith 's bha Trom gan cruinneachadh ri chèile, 's bha Fiosaiche gan tarraing dhachaigh. 'S bha e a' faighinn seilg gu leòr leotha. Co-dhiù, an oidhche bha seothach shuidh iad os cionn an taighe shuas, 's dh'fhaighneachd e de dh'Fhiosaiche, "Dè a-nist," ars esan, "bha a' dol an-diugh," ars esan, "on a dh'fhalbh sinn." "Cha robh cus," ars esan, "a' dol an-diugh," ars esan, "ach," ars esan, "bidh am fear ud," ars esan, "a' tighinn," ars esan, "a h-uile latha," ars esan, "a dh'fhalbhas tu, 's a h-uile h-oidhche," ars esan, "a chaidleas tu. Ach," ars esan, "nuair a chaidleas tusa a-nochd," ars esan, "fàgaidh tu," ars esan, "an doras fosgailte," ars esan, "agus thèid mise," ars esan, "air an àrd-dorast,"


ars esan, "agus cuiridh mi," ars esan, "am bior-nimh," ars esan, "a's an fhuamhaire, feuch an gràinich sinn air falbh e," ars esan. Seo a bh' ann. Chaidh an gille a chadal. Chaidh Fiosaiche a-mach 's shuidh e air an àrd-dorast. Cha robh am fuamhaire fada gun tighinn, 's nuair a thàinig am fuamhaire chàirich e am bior-nimh a's an fhuamhaire, ach ged a rinn e sin fhèin chaidh e a-staigh, agus thàinig Fiosaiche a-staigh às a dheòidh. Agus bha e ana sin còmh ris an nighinn gus na thoilich e falbh sa mhadainn. Co-dhiù, nuair a dh'èirich an gille, dh'fhalbh e air n-ais 's na trì choin dhan ... dhan bheinn a choinneachadh na seilge. 'S cha robh sgath a chitheadh Luaths nach ruitheadh e 's nach robh e a' breith air 's bha Trom gan cruinneachadh ri chèile, 's bha Fiosaiche gan tarraing dhachaigh. Co-dhiù an oidhche bha seothach shuidh iad os cionn an taighe shuas nuair a thàinig iad 's iad sgìth, agus dh'fhaighneachd esan dhen Fhiosaiche, "Dè a-nist," ars esan, "bha a' dol an-diugh," ars esan, "on a dh'fhalbh sinn?"


"Gu dè," ars esan, "ach tha ... tha am fuamhaire ud," ars esan, "an dèis," ars esan, "toll," ars esan, "mòr," ars esan, "a dhèanamh fon taigh agad," ars esan. "'S tha e a' faighinn a-staigh," ars esan, "fon taigh agad," ars esan, "a h-uile turas a bhios tusa a-staigh," ars esan, "feuch an cluinn e," ars esan, "gu dè a bhios tu ag ràdh ri d' phiuthair," ars esan. "Bheil sin mar sin?" ars esan. "Tha," ars esan, Fiosaiche, "Siud mar a tha," ars esan. "Ach a-nochd," ars esan, "tha ... tha e daonnan," ars esan, "fon teinntean," ars esan. "'S ann is trice a tha e," ars esan, "'s tha e a' cluinntinn," ars esan, "a h-uile sgath a bhios tu fhèin 's do phiuthar," ars esan, "ag ràdh. Ach," ars esan, "cuiridh tusa," ars esan, "a' phoit ... a' phoit bhrot a-nochd," ars esan, "air an teinntean. Agus chan eil cnàmhan ... cnàmh," ars esan, "a dh'itheas tu," ars esan, "'s a rùisgeas tu," ars esan, "ge nach caith thu a-null dhan phoit," ars esan. "'S thèid sinne," ars esan, "am bad a chèile," ars esan, "mun phoit," ars esan, "agus dòrtar a' phoit," ars


esan, "agus thèid ... thèid am fuamhaire," ars esan, "a sgalltadh leis a' bhrot." "Seadh," ars esan, "glè mhath." Seo mar a bha. Chaidh ... chaidh iad dhachaigh 's fhuair an gille a bhiadh 's chaidh a' phoit a chur air an teinntean 's i làn brot. Cha robh cnàimh a rùisgeadh esan nach robh e a' caitheamh a-null dhan phoit. Siud na trì choin am bad nan cnàmhan 's mu dheireadh dhòirt iad a' phoit, 's chaidh am fuamhaire a sgalltadh fon teinntean. Co-dhiù cha robh air a seo ach seo fhèin. Chaidh iad a chadal an oidhche sin agus dh'èirich e làirne-mhàireach. Thug e biadh dha na coin. Dh'fhalbh a phiuthar agus bhuail i bhuail i slatan fraoch air na trì choin 's chuir i air falbh iad nan trì fithich dhubha. Cha robh fios aige o Dhia gu dè rud a dhèanadh e. Ach co-dhiù dh'fhalbh e às a deòidh, an rathad a ghabh iad. Ach sin fhèin a bh' aige air a shon; cha robh esan a' cumail


sealladh orra. Ach co-dhiù chùm e air. 'S bha e a' falbh 's a' falbh 's a' falbh feadh lathaichean 's oidhcheannan. Mu dheireadh thàinig e gu seòrsa de bhaile a bh' ann, agus thachair fear ris ana shineach air an rathad agus dh'fhaighneachd e dheth, "Am faca thu," ars esan, "rud sam bith," ars esan, a' dol seachad ana seo an-diugh," ars esan, "no an-dè," ars esan, "no air a-bhòin-dè?" ars esan, "Chan fhaic mise sgath," ars esan, "ach chunna mi," ars esan, "trì fithich dhubha," ars esan, "nan suidhe," ars esan, "air bàrr na faradh ud shuas," ars esan. "Agus chuir a h-uile fear dhiubh," ars esan, "a-mach balgam fala. 'S nuair a rinn iad sin," ars esan, "leig iad iad fhèin leis an fharadh," ars esan, "'s dh'fhalbh iad air n-ais. Sin na chunna mise," ars esan. "Seadh," ars esan, "an gille. Nise chuala e seothachd. Ghabh e suas a dh'ionnsaigh na faradh agus mar a thuirt an gille ris bha na trì balgaman faladh ana sin air bàrr na faradh. 'S rug e


orra 's thug e a-mach a neapaig agus rug e orra 's chuir e ann a ... a's an neapaig na trì agus chuir e na phòca e, agus chùm e air. Co-dhiù bha e a' falbh 's a' falbh 's cha robh taigh a' tachairt ris no baile. Co-dhiù bha e a' gabhail fadachd. Thàinig e mu dheireadh gun robh e a' smaointinn gur e taobh a-muigh baile mòr a bh' ann. Agus chunnaic e fear an sin air an rathad mhòr a' dol an aon rathad ris fhèin, agus rug e air, agus dh'fhaighneachd e dheth, "gu dè," ars esan, "tha a' dol a's a' bhaile a tha seo?" ars esan. "Nach e a tha quiet!" "'S e," ars esan, an gille sin, ars esan. "Tha," ars esan, "trì nighean an rìgh," ars esan, "gun dùil riutha," ars esan. "'S tha," ars esan, "an dèis èirig," ors esan, "a chosg riutha," ars esan, "ri dotairean. 'S chan eil dotair," ars esan, "ri fhaighinn," ars esan, "nach tug e thuca, 's tha na h-igheannan," ars esan, "cho dona 's a bha iad a-riamh." "Seadh," ars esan an gille. "An-dà," ars esan, "'s e dotair a th' annamsa."


"An e?" ars esan, "an gille. "'S e," ars esan. "Chan eil fhios," ars esan, "a' faighinn gan coimhead?" "Ò 's tusa a gheibh sin," ars esan, "mas e dotair a th' annadsa," ars esan. "Thèid mise còmh riut," ars esan, "gu taigh an righ, 's innsidh mi dhan rìgh," ars esan, "gur e dotair a th' annad," ars esan, "'s g' eil thu airson na h-igheannan fhaicinn." Seo an rud a bh' ann. Dh'fhalbh e còmh ris gu taigh an rìgh. Bhuail e aig an dorast. Thàinig tè dhe na searbhantan a-nuas a dh'ionnsaigh an dorais, 's thuirt an gille 's e a' fiughair rithe i a chantail ris an rìgh gun robh dotair ana sheothachd a bha airson na h-igheannan fhaicinn, gun robh e a' smaointinn gun leighiseadh e na h-igheannan. "Ò ma chualas sin bidh an rìgh air a dhòigh," ars esan, ars esan, "ma nì e sin." 'S dh'fhalbh i 's thàinig i 's an rìgh aice. Chuir e fàilte air na gillean aig an dorast. "Cò agaibh an dotair?" ars esan.


"'S mise an dotair," ars esan, "an gille. Cha robh ach e a-staigh e. 'S thug e sìos dhan rùm e a's an robh na triùir nigheannan nan laighe. Agus bha esan a' coimhead orra. Bha iad sa leabaidh ana shineach, gun sunnd, gun sannt. Bha e greis a' coimhead orra, 's thuirt e sin riutha, "Am bi sibh a-nist cho math," ars esan, "'s gun dèan sibh an rud a dh'iarras mi oirbh?" "Bithidh," ars esan, "an rìgh, ars esan. "Nì sinn rud sam bith," ars esan, "a dh'iarras tu!" "Well," ars esan, "'s e sin a h-uile duine agaibh," ars esan, "a dhol a-mach às a' rùm," ars esan, "agus," ars esan, "sibh trì chupannan a thoirt dhòmhsa," ars esan, "agus truinns tomhais uisge a's gach fear dhiubh," ars esan. "Ò gheibh thu sin," ars esan, an rìgh. 'S thàinig na searbhantan leis na trì chupannan 's a leithid de dh'uisge annta. 'S nuair a rinn iad sin, thuirt esan a-nist riutha, "Fhalbhaibh a-nist," ars esan. 'S dhùin e an dorast 's ghlas e e. Chuir e na trì chupannan air a' bhòrd, 's chuir e


a làmh na phòca 's thug e a-mach an neapaig, 's chuir e balgam faladh a's gach cupa dhe na bh' aige sa neapaig 's thug e dha na h-igheannan a's an leabaidh e. Dh'òl na h-igheannan seo, 's cha robh iad fada air an òl nuair a thòisich iad ri còmhradh. Mu dheireadh dh'èirich iad nan suidhe a's an leabaidh. Bha esan gan coimhead. Co-dhiù chaidh e seo a bhruidhinn riutha. Cha robh fios aige do dh'aithnich iad e no nach do dh'aithnich, ach co-dhiù ma dh'aithnich cha do leig iad orra. Ach co-dhiù dh'fhosgail e an dorast an rùm, 's dh'èigh e air muinntir an taighe tighinn a-nuas 's gum faiceadh iad na h-igheannan 's iad gu math nas fheàrr na bha iad. Seo an rud a bh' ann. Thàinig an rìgh 's a' bhanrigh 's na searbhantan, 's bha na h-igheannan nan suidhe sa leabaidh, rud nach do rinn iad o chionn ùine mhòr. Cha robh, a ghràidh, ach thuirt an rìgh ris, "Well, a-nist," ars esan, "on a rinn sibhse," ars esan, "an t-euchd a rinn sibh," ars esan,


"gheibh sibh," ars esan, "tè sam bith a thogras sibh dhiubh," ars esan, "gus a pòsadh, ma ghabhas sibh i," ars esan. "Well, bidh mi glè thoilichte," ars esan, an gille. Seo mar a bha. Chumadh an dotair a's a' chaisteal gus a d' fhuair na h-igheannan air an cois. 'S nuair a fhuair na h-igheannan air an cois 's a bha iad alright, "Seo a-nist," ars esan, "gheibh thu a-nist tè sam bith," ars esan, "a thogras tu," ars esan, "dhen triùir." Well, ghabh e tè 's phòs e i, 's rinn iad banais èibhinn aoibhneach àghmhor, agus bha iad sona sòlasach ana sin. Sin mar a chuala mise.

Well, tha i math cuideachd. 'S an ann aig a' bhodach a chuala sibh i, aig ...?
'S ann. 'S ann aig Ruairidh. 'S ann. Tha mi a' smaointinn gura h-ann. 'S ann.

