Informant : Donald Macintyre, South Uist.
SA 1960/26 A6
Collector : Calum I. MacLean

A' Bhean Bhainnse + na Robairean AT976A - 27.B1

Bha siud ann uaireigin, ma-thà, seann tuathanach agus bha triùir mhac aige. Bha e fhèin a' fàs lapach agus e air a dhreuchd a leigeil dheth. Ach bha na mic aige a' cumail air n-aghaidh an tuathanachas mar a bha e fhèin roimhe rompa. Dh'fhàs ah seo an seann tuathanach tinn agus b' fheudar dha a dhol gu laighe-leapa, latha dhe na lathaichean chuir e brath air a' mhac bu shine a bh' aige, eadhan far an robh e 's gun robh turas aige ris. Chaidh am mac bu shine far an robh e. Dh'fhaighneachd a dheth, "Dè, athair," ars esan, "an turas a th' agaibh rium?" "Tha," ars esan, "mi airson," ars esan, "gun rachadh tu," ars esan, "far a bheil," ars esan, "fear-lagha," ars esan, "a bhuineas dhomh fhìn," ars esan, "a tha a' fuireach," ars esan, "a leithid seo de bhaile. Agus earbaidh tu ris," ars esan, "e a thighinn far a bheil mise ana sheo," ars esan, "agus toil agam," ars esan, "mo chuid," ars esan, "a roinn gu dòigheil," ars esan, "ortsa," ars esan, "agus air do dhà bhràthair eile," ars esan, "mum fàg mi an saoghal." 'S ann mar seo a bha. Dh'fhalbh a mhac agus ràinig e am fear-lagha, agus dh'innis e dha an turas air an robh e. "Ò," ars am fear-lagha," ars esan, "tha sin ceart gu leòr," ars esan, "bidh mise suas tràth a-màireach, 's chì mi


d' athair." Thàinig am fear-lagha agus chaidh e far an robh am bodach. Agus roinn am bodach a chuid glè chothromach ... a mhac. Dh'fhàg e an taigh 's am fearann aig an fhear bu shine, ach ... agus beagan airgid, agus cuideachd chuir e beagan airgid an dàrna taobh a bhiodh ann airson e fhèin a chur fon talamh. Agus an dà mhac a b' òige dh'fhàg e trì cheud bonn òir am fear aca, a chionn bha an taigh 's am fearann air fhàgail aig an fhear bu shine, agus nam biodh iadsan airson àite a ghabhail dhaibh pèin bha e airson gum fàgadh e a' chuid bu mhotha dha chuid airgid aig an dithis a b' òige, nam biodh iad airson àiteachan a chur suas dhaibh pèin. 'S ann mar sin a bha. Cha robh am bodach fuathasach fada às a dheòidh sin nuair a bhàsaich e, agus chaidh deagh thòrradh a dhèanamh dha. Bha na mic a' cumail air n-aghaidh an àite mar a bha iad reimhid. Agus an seo an ceann beagan ùine rinn am fear bu shine airson pòsadh agus bean fhaighinn a bheireadh e a-staigh còmhla riutha. Agus 's e sin a rinn e. Phòs e agus thug e bean dhachaigh còmhla ris fhèin agus ri dhà bhràthair eile.


Bha iad a' faighinn air aghaidh glè mhath. Agus bha a' bhean òg a' còrdadh ris a dhithis bhràithrean cho math agus a ghabhadh dèanamh. Bha i uabhasach gasta a's a h-uile dòigh, agus bha iad a' smaointeachadh gun robh iad sona gu leòr, a thaobh agus gun robh boireannach a-staigh a dhèanadh agus a fhreastail orra a's a h-uile dòigh Ach co-dhiù mar a bha an ùine a' dol seachad bhiodh an ceann bu truime a' tighinn air a dà bhràthair agus bhiodh am fear bu shine glè thric mun taigh, agus cha bhiodh e ag obair còmhla ris an dithis eile idir. Agus bha a' chuid bu truime dhen obair a' tighinn orra. Ach co-dhiù chaidh bliadhna no dhà seachad agus cha robh dad aca ach gun robh iad a' sìor obair agus a' cumail air n-aghaidh an àite mar a bha iad reimhid. Agus am feasgar a bha seo nuair a bha iad a' tighinn dhachaigh agus iad an dèidh stad a threabadh, thuirt am fear bu mheadhanaiche dhe na gillean ris an fhear a b' òige, "Tha mi fhìn a' smaoineachadh," ars esan, "nach fhan mi an seo," ars esan, "nas fhaide." "Cà," ars am fear òg, ars esan, "tha dùil agad a dhol?"


"Cha chreid mi," ars esan, "nach gabh mi cuairt dhan bhaile mhòr," ars esan, "feuch am faigh mi obair ann," ars esan. "Tha mi a' fàs sgìth," ars esan, "a bhith ana seo." "An-dà," ars am fear òg, ars esan, "ma dh'fhalbhas tusa a dh'obair dhan bhaile mhòr," ars esan, "falbhaidh mise còmhla riut, agus chan fhan mi seo leam fhìn idir." "Ò," ars am fear bu mheadhanaiche "dèan thusa an rud a chì thu fhèin freagarrach, ach," ars esan ... Chaidh iad dhachaigh an oidhche sin mar a b' àbhaist, agus cha do leig iad dad orra ri am bràthair. Ach co-dhiù an ceann latha no dhà thuirt am mac bu mheadhanaiche gur h-e rud a b' fheàrr dhaibh a dhèanamh gun rachadh e fhèin an toiseach dhan bhaile mhòr, agus ma bha toil aigesan falbh nam faigheadh e fhèin obair, gum feuchadh ri obair §fh§ fhaighinn dhàsan cuideachd, agus nach robh reusan sam bith dhaibh a dhol a dh'fhalbh às an àite a's a robh iad gus am faigheadh e cothrom air obair an àite eile. 'S ann mar seo a bha co-dhiù. Air feasgar dhe na feasgraichean an dèidh dhaibh stad a


dh'obair dh'fhalbh am fear bu mheadhanaiche dhe na bràithrean agus thug e leis pònaidh-eich, agus chaidh e dhan bhaile mhòr. Agus dh'fhàg e brath aig an taigh nach robh e a' dol a thilleadh an oidhche sin idir. Bha e a' dol man cuairt ana shin, agus bha àite ana shin a's an robh iad a' togail. Agus chaidh e far an robh maighstir na h-obrach a bha sin. Dh'fhaighneachd a dheth am faigheadh e a dh'obair ana seo. "An-dà," ars an duine, ars esan, "ghabhainn," ars esan, "ceart gu leòr," ars esan, "dithis no thriùir," ars esan, "de dhaoine," ars esan, "an ceartair fhèin," ars esan, "nam biodh iad," ars esan, "agus gun còrdadh iad rium," ars esan, "'s gun dèanadh iad an obair. Tha," ars esan, "an obair trom an seo." "Ò," arsa mac an tuathanaich," ars esan, "tha mise eòlach gu leòr," ars esan, "air obair throm," ars esan, "agus 's aithnte dhomh fear eile cuideachd," ars esan, "a thigeadh còmhla rium." "Ma-thà, ceart gu leòr," arsa maighstir na h-obrach, ars esan. "Gabaidh mise sibh," ars esan, "uair sam bith a bhios sibh," ars esan, "deiseil airson tighinn." 'S ann mar seo a bha. Làrna-mhàireach thill am fear bu mheadhanaiche a chlann an


tuathanaich dhachaigh. Agus bha iad ag obair an latha sin mar a b' àbhaist. Ach an oidhche sin nuair a thàinig iad dhachaigh dh'innis iad dhan bràthair gun robh iad dol a dh'fhàgail a-nist an àite bh' ana seo aige fhèin, agus gun robh iad a' dol a dh'obair dhan bhaile mhòr. "An-dà," ars esan, "shaoilinn fhìn," ars esan, "gun dèanadh sibh an gnothach ana sheo fhèin," ars esan, "a cheart cho math 's ged a rachadh sibh dhan bhaile mhòr." "Ò," ars iadsan, "tha sinn a' fàs sgìth dhen a seo. Tha toil againn sioft fhaighinn às an àite 's a dhol a dh'obair a dh'àite eile." "Ò ma-thà, sibh pèin ga fhaicinn sin freagarrach," arsa am mac bu shine, "cha bhi mise," ars esan, "gar bacadh." "Ò ma-thà," ars iadsan, "bidh sinne a-màireach a' falbh, agus bidh sinn airson an t-airgead a dh'fhàg ar n-athair againn a thoirt leinn, agus gum bi e sàbhailte againn." "An-dà," ars esan, "sibh tha gòrach," ars esan, "a' falbh," ars esan, "leis na dh'fhàg ur n-athair agaibh," ars esan, "de dh'airgead," ars esan, "dhan bhaile mhòr agus gun fhios agaibh," ars esan, "gu dè rud a dh'èireas dha," ars esan.


Agus "Tha mi a' smaointinn," ars esan, "gum b' fheàrr dhuibh," ars esan, "fhàgail far a bheil e." "Ò," ars iadsan, "chan eil sinn deònach sin a dhèanamh idir. Chan eil fhios gu dè mar a dh'èireas dhuinn, agus 's math leinn an t-airgead a bhith far am bi sinn fhìn," "An-dà," ars esan "'s e a' chomhairle a bheirinn-sa oirbh," ars esan, "chan eil mise," ars esan, "ag iarraidh an airgid idir a bhith a-staigh ana sheo," ars esan. "Bheirinn a' chomhairle oirbh," ars esan "ma tha toil agaibh a ghlèidheadh," ars esan "agus e a bhith sàbhailte a thìodhlacadh a-muigh," ars esan, "ann an àite air choireigin far am faigh sibh e uair sam bith a bhios e a dhìth oirbh, agus gum bi fhios agaibh far am bi e. Agus ged a bheireadh sibh leibh dhan bhaile mhòr e, ma dh'fhaoidte gu tèid a ghoid oirbh agus nach bi sìon agaibh air a shon, agus bidh sibh falamh an uair sin." "Ach càit," ars iadsan, "an cuireamaid fon talamh e? 'S dòcha nach biodh e ro fhreagarrach a chur an àite dhen t-seòrsa sin. "Ò," ars esan, "tha e ann an deagh àite," ars esan, "far a bheil e," ars esan. "Tha e ann an canastar fìon ana shiud," ars esan, "'s chan eil agaibh," ars esan, "ach a thoirt leibh," ars esan, "agus tìodhlaicibh e," ars esan, "goirid dhan taigh ana sheo fhèin," ars esan, "far am bi e sàbhailte, 's cha tèid duine na chomhair," ars esan, "gus an tig sibh air a thòir." "Ò ma-thà," ars iadsan, "'s fheàrr dhut a lìbhrigeadh dhuinn, 's falbhaidh tu fhèin còmh ruinn agus


gheibh sinn àite a cuir sinn e." "Ceart gu leòr, ma-thà," ars esan. "Tha e ana seo." Chaidheadh sìos do chistidh 's thugadh a-nuas an canastar a's an robh an t-òr, agus dh'fhalbh iad leis, agus thug iad leotha spaidean. Agus bha droigheann mòr ana sin, agus... "Feumaidh sibh a-nist," ars esan, "beachd," ars esan, "air càit an cuir sibh e," ars esan, "agus gum bi sibh cinnteach." Agus bha craobh mhòr ana shin air leth bho chàch co-dhiù. Agus bha e anmoch san oidhche 's cha robh duine mun cuairt. Agus rinn iad sloc ana shin aig bonn na craoibhe, agus §th§ thìodhlaiceadh an canastar sìos ana shin agus chuireadh ùir air a mhuin. Làrna-mhàireach dh'fhalbh iad dhan bhaile mhòr agus thòisich iad air obair ana sin. Agus cha robh iad uabhasach fad sam bith ag obair nuair a chuir am maighstir a bh' air an obair... Thàinig e far an robh iad 's thuirt e riutha gun robh iad a' còrdadh ris glè mhath. Agus dh'fhaighneachd e dhiubh cò às a thàinig iad. Thuirt iad gun tàinig iad a-staigh a's a' Ghàidhealtachd. Agus ... "Gu dè," ars esan, "an obair a bh' agaibh mun tàinig sibh an seo?" "Bha sinn," ars iadsan, "ag obair air fearann aig ur n-athair. 'S e tuathanach a bh' ann." "Ò seadh," ars esan. "Nach bu neònach," ars esan, "nach do lean sibh an obair a bha sin?"


"Cha do lean," ars iadsan. "Bha sinn ann triùir bhràithrean, agus dh'fhàg," ars esan, "ar n-athair," ars esan, "am fearann," ars esan, "'s an taigh," ars esan, "agus an stoc," ars esan, "aig a' bhràthair bu shine a bh' againn. Agus... nuair a dh'fhàs sinn" ars esan "sgìth ag obair," ars esan, "còmhla ri ar bràthair," ars esan, "smaointich sinn," ars esan, "gun tigeamaid a dh'obair ana sheo on a fhuair sinn an obair." "'S do dh'fhàg," ars esan, "ar n-athair," ars esan, "sìon agaibhse?" "Dh'fhàg," ars iadsan. "Dh'fhàg e trì cheud bonn òir am fear againn." "Ò seadh," ars esan. "An-dà," ars esan, "dh'fhàg e glè mhath agaibh. Agus a bheil," ars esan, "an t-airgead a tha sin agaibh?" "Chan eil," ars iadsan. "Tha ... Dh'fhàg sinn e air chùram ar bràthar." "Càit," ars esan, "a bheil e aige?" "Ò chan eil e," ars iadsan, "ach aig an taigh." "An-dà," ars esan, "cha bu chòir dhiubh idir," ars esan, "a bhith air an t-airgead," ars esan "fhàgail ann an taigh ur bràthar," ars esan. "Bha còir agaibh," ars esan, "air a thoirt leibh." "'S e sin," arsa fear dhiubh, "a bha nar beachd," ars esan, "ach bha an t-eagal oirnn," ars esan, "gum faodadh rudeigin èirigh dha."


"An-dà," ars esan, "nam biodh an t-airgead sin agaibh," ars esan, "ann am banca, ann an taigh - glèidhidh," ars esan, "'s ann tha còir aige air a bhith. Agus," ars esan, "gheibheadh sibh," ars esan, riadh às," ars esan. "Agus cha dèan e sìon a dh'fheum dhuibh an dòigh," ars esan, "a's do dh'fhàg sibh mar sin e. Tha taighean aca a-nist," ars esan, "airson glèidheadh airgid," ars esan, "agus nuair a bhios e uimhir seo a dh'ùine ann," ars esan, "gheibh iad riadh às. Agus na ciad làithean-saoirsne," ars esan, "a bhios agaibh ana sheo," ars esan, "bu chòir dhuibh," ars esan, "falbh agus an t-airgead sin fhaighinn," ars esan. "Agus," ars esan, "cuiridh mise dhuibh," ars esan, "a's a' bhanca e far am bi e," ars esan, "glèidhte agus far am faigh sibh uair sam bith a bhios a dhìth oirbh. Agus cha bhi cùram sam bith dha gun èirich sìon sam bith dha. Agus bidh e sìor fhàs mòr," ars esan, "rud eile dheth." 'S e seo an ath mhadainn a chuala iad seo. Agus a' chiad uair a fhuair iad lathaichean dhaibh pèin rinn iad dìreach air taigh am bràthar. Agus nuair a bha iad treis a' seanchas agus a' bruidhinn 's a fhuair iad am biadh, thug iad a thaobh am bràthair a-mach, agus dh'innis iad dha mar a bha, gun robh iad a-nis a' dol a thoirt leotha an airgid, agus gun robh iad dol ga chur


ann an taigh far am biodh e sàbhailte agus far am faigheadh iad riadh às. "Ò ma-thà," ars esan, "nach eil sin ceart gu leòr." Agus 's ann a dh'fhalbh iad nan triùir a dh'iarraidh an airgid far an robh e air a thìodhlacadh aig bonn na craoibhe. Thog iad an talamh agus chuireadh a-mach an ùir, agus nuair a ràinigeadh grunnd an t-sluic cha robh sìon ri fhaighinn. "Chan eil," arsa fear dhe na gillean, "sìon an seo." "Nach eil?" ars am fear bu shine. "Chan eil," ars esan, "sìon an seo." "Ò ma-thà," ars esan, "feumaidh gun tugadh às e." "Ach cò air an t-saoghal," ars an dàrna fear ris an fhear eile, "a bheireadh às e?" "Ò," ars esan "feumaidh gum faca cuideigin e," ars esan, "sinne," ars esan, "ga chur ana seo," ars esan. "Cha robh dòigh eile aige," ars esan, "falbh às." Cha robh, cha b' urra dhaibh an còrr a dhèanamh ach tilleadh dhachaigh. Agus cha do rinn iad mòran cadail an oidhche sin ach trom, tùrsach a' caoidh mar a dh'èirich dhaibh agus cho gòrach 's a bha iad nach tug iad leotha an t-airgead o thoiseach gun a dhol ga thìodhlacadh ann an àite dhen t-seòrsa ud. Bha iad a-nist falamh ach an cosnadh. Nuair a thill iad air ais dh'innis iad do


mhaighstir na h-obrach facal air an fhacal mar a dh'èirich dhaibh, ach nach b' ann an taigh am bràthar a bha an t-airgead idir ach gun a thìodhlaic iad e, agus gur h-e am bràthair a chomhairlich dhaibh, eagal gum biodh iad a' smaoineacheadh gun èireadh dad sam bith dha na thaigh fhèin, a thìodhlacadh a-muigh far am biodh e sàbhailte agus far am faigheadh iad uair sam bith e, agus gur ann mar siud a dh'èirich dhaibh nuair a chaidh iad ga iarraidh airson a thoirt leotha nach robh e ann. "'S e," arsa maighstir na h-obrach," ars esan, "gnothach bochd," ars esan, "a tha sin. Am biodh," ars esan, "duine sam bith, ars esan, "robh sibh a' smaoineachadh," ars esan, "am faodadh duine sam bith," ars esan, "a bhith mun cuairt a's an àm a's an robh sibh," ars esan, "ga chur am falach an sin?" Ò cha b' fhiosrach iadsan duine. 'S bha iad fada bho thaighean eile. "Gu dè," ars esan, "mu dheoghainn ur bràthair fhèin?" ars esan. "Am faodadh e," ars esan, "a thoirt às?" Ò bha iad a' smaointeachadh nach toireadh esan às idir e.


"Dè," ars esan. "Chan urrainn dhuibh a bhith cinnteach," ars esan, "ma thaobh sin." "Ò chan urrainn," ars iadsan. "Ach bha e fhèin a' ... bha e fhèin cinnteach turas sam bith aigesan ann an dòigh sam bith ris, agus gun do rinn e fhèin a dhìcheall airson a chur ann an àite dhuinn far am biodh e romhainn uair sam bith. Agus cha robh sinn a' smaoineachadh a's an dòigh sin gum biodh turas sam bith aige ris idir, co-dhiù gun toireadh e leis air fad e." "Ò seadh," ars esan. "Tha sin ceart gu leòr," ars esan. "Ach tha rudeigin neònach," ars esan, "timcheall air an airgead sin. Cha chreid mi idir," ars esan, "nach eil làmh," ars esan, "aig ar bràthair ann. Tha fear-lagha agam, bràthair dhòmhsa," ars esan, "a tha na fhear-lagha," ars esan, "agus chan eil gin," ars esan, "a's an rìoghachd a tha seo," ars esan, "a tha cho fìor... tha cho fìor cheithir-cheàrnach ris. Agus an ath turas a thig e an seo," ars esan, "agus cha bhi sin fada. Bidh e a' tighinn an seo 's t-samhradh, agus innsidh mise dha," ars esan, "mu dheoghainn an airgid agaibh, agus dh'fhaodadh gum faic e ur bràthair, agus ma dh'fhaoidte gum faigheadh sibh fhathast e." Ò cha robh iad a' smaointeachadh gu gabhadh e faighinn gu bràth tuilleadh, gun toireadh fear-lagha no duine eile a-mach e, a thaobh


an suidheachadh a's a robh e ... bha, a's an robh e. "Ach co-dhiù," ars esan, "chì sinn co-dhiù. Cumadh sibhse suas," ars esan, "ur n-inntinn," ars esan. "Shaoilinn," ars esan, "gum faigheadh sibh an t-airgead fhathast." 'S ann mar seo a bha. 'S ann mu shamhradh co-dhiù nuair a thàinig a bhràthair a choimhead airsan, 's e ag ionnsachadh shuas a taobh deas ann an dreuchd lagha an sin, dh'innis maighstir na h-obrach dhan fhear-laghaa an dithis ghillean a bh' aig ana sheothach ag obair, agus gur e obraichean math a bh' annta cuideachd, agus dh'innis e dha facal air an fhacal mar a chaill iad an t-airgead. "Bu toigh leam," ars am fear-lagha, ars esan, "an gille a tha sin fhaicinn." 'S e sin mar a rinn maighstir na h-obrach. Chuir e brath orra airson agus gum faiceadh am fear-lagha iad agus gun ceasnaicheadh e iad. Chaidh iad suas far an robh e, agus bha e a' bruidhinn riutha. Thuirt maighstir na h-obrach, "Seo agaibh a-nist am fear-lagha. Feuch," ars esan, "gu dè nì e ribh." Ò chan fhaca iadsan fear-lagha a-riamh. Ach co-dhiù cheasnaich am fear-lagha iad mu dheoghainn an airgid, agus dh'innis iad facal air an fhacal dha mar a bha. "Bheil sibh cinnteach," ars esan, "nach fhaodadh,"


ars esan, "fuath a bhith aig ur bràthair," ars esan, "mun airgead a bha sin?" Ò cha robh fios aca. Cha robh iad a' smaoineachadh a rèir am barail nach robh. "Well," ars esan, "tha e glè neònach," ars esan, "neo," ars esan, "tha," ars esan, "fios aige," ars esan, "air rudeigin mu dheoghainn. Ach," ars esan, "feumaidh sinn," ars esan, "fhaicinn. Ach," ars esan, "tha e gu math doirbh," ars esan, "tighinn mun cuairt," ars esan, "air a' ghnothach a th' ann," ars esan, "agus a dhèanamh a-mach," ars esan, "cinnteach," ars esan, "an e a thug às e. Agus mur an robh duine sam bith eile mun cuairt," ars esan, "a chunnaic sibhse," ars esan, "aig an àm," ars esan, "cha robh an còrr ann a bheireadh às e ach esan. Agus 's e an rud a nì sinn," ars esan, "cuiridh sinn mu dheoghainn cuirm bheag a dhèanamh," ars esan, "ann an àite," ars esan, "shuas ana shin," ars esan, "ann an taigh," ars esan, "uachdarain a tha shuas a shin," ars esan. "Tha mi fhìn eòlach air," ars esan; "buinidh e dhomh. Agus," ars esan, "thèid sibhse ann," ars esan, "agus thèid muinntir eile an àite mun cuairt ann," ars esan. "Bidh iad air am fiathachadh. Agus," ars esan, "fiathaichidh sibhse," ars esan "ur bràthair ann. Agus


faodaidh gum faigh sinn mun cuairt air," ars esan "ana shin," ars esan. "'S e an dòigh," ars esan, "as fhasa dhuinn." 'S ann mar seo a bha. Chuireadh mu dheoghainn a' chuirm a bha seo a dhèanamh ann an taigh an uachdarain a bha seo. Agus cha robh duine a bha sa ghleann nach d' fhuair fiathachadh. Agus bha am fear-lagha a bha seo, bha e càirdeach dhan uachdaran, agus bha t-uachdaran fhèin, bha e na dhuine gasta. Bha e uabhasach mòr mu na daoine bha mun cuairt air an fhearann. B' àbhaist dha a bhith a' dèanamh cuirm dhen t-seòrsa ud, ach cha do rinn e a-riamh i aig an àm a bha seo. Ach ge nach do rinn fhèin bha i a cheart cho math. Agus nuair a thàinig an latha a bha seo airson na cuirm 's a chruinnich na daoine, dh'fhiathaicheadh am bràthair-san agus a bhean mar a dh'fhiathaicheadh an còrr. Thàinig esan ceart gu leòr ach cha tàinig a bhean idir. Bha ceòl 's òrain, naidheachdan, sgeulachdan 's a h-uile h-òraid a ghabhadh toirt seachad ann an Gàidhlig aig an fhear-lagha ga fhoillseachadh, air feadh na cuideachd-sa, ag iarraidh air an duine ud 's an duin ud eile òran no sgeulachd no naidheachd a ghabhail. Agus cha robh mac na braiche cha robh e na thàmh.


Bha e a' dol mun cuairt gu math tric. Ach co-dhiù siud, thuirt am fear-lagha, a-nist on a bha iad air sgeulachdan 's naidheachdan a ghabhail os ceann a chèile gun robh e fhèin am beachd a-nist gun gabhadh e fhèin sgeulachd. Agus seo agaibh sgeulachd an fhir-lagha. "Bha siud a-nist ann," ars esan, "o chionn fada an t-saoghail," ars esan, "ana sheo a's a' Ghàidhealtachd," ars esan, "uachdaran mòr," ars esan, "aig an robh mòran ionmhais is mòran fearainn, mòran sprèidh aige dhen a h-uile seòrsa. Bha e pòsta cuideachd," ars esan "ach cha robh aige de theaghlach," ars esan, "ach aona nighean bheag. Ach," ars esan, "bha meas uabhasach aige oirre," ars esan, "agus bha e am beachd," ars esan, "o nach robh aige ach i fhèin gun toireadh e," ars esan, "an t-ionnsachadh," ars esan, "a b' fheàrr a ghabhadh toirt dha leithid dhi. A's an àm a bh' ann," ars esan, "cha robh sgoiltean," ars esan, "ach ainneamh, agus bha an sgoil bu ghiorra," ars esan, "dhan an nighinn bhig a bha seo," ars esan, "bha i ochd no naoi a mhìltean air falbh. Ach 's ann a smaointich," ars esan, "an t-uachdaran, ars esan, "gun rachadh e don bhaile mhòr agus gum faigheadh e gige beag air a dhèanamh airson pònaidh agus gum biodh fasgadh air, agus gum faigheadh e gille a dh'fhalbhadh leis an nighinn dhan sgoil, agus cuideachd a rachadh ga h-iarraidh feasgar on a


bha an t-astar fada. 'S ann mar sin a bha. Chaidh e dhan bhaile mhòr agus dh'òrdaich e, mar a chanas iad, gige beag no %machine% bheag a dhèanamh agus sgàth a bhith air a mullach airson 's ga cumadh i fasgadh air an nighinn agus air am fear a bhiodh a' dràibheadh ... ga dràibheadh. Agus nuair a bha i deiseil, chuir iad brath air agus chaidh e ga h-iarraidh. Agus ò bha i dìreach math airson a' ghnothaich a bha i air a shon, an nighean a thoirt air ais gus air aghaidh don sgoil. Ach bha a-nist ... bha a-nist bha ga dhìth, cuideigin ga dhìth a dhràibheadh an nighean air ais agus air aghaidh. Co-dhiù na ciad lathaichean nuair a bha i aig aois na sgoile chaidh, chaidh e leatha, 's chuir e air cùram maighstir na sgoile i. Agus bha aige ri tilleadh air ais agus a dhol ga h-iarraidh feasgar a-rithist. Agus bha sin gu math doirbh dha a thaobh bha obraichean gu leòr eile aige fhèin ri dhèanamh aig an taigh. Agus 's ann a thuirt e ris fhèin gu feumadh e cuideigin fhaighinn a dhèanadh an obair a bha seo. Cha b' urrainn dha fhèin a bhith an sàs ann. Ach co-dhiù .. mhaidich e.. tuathanach a bha a' fuireach air an fhearann aige fhèin. 'S e bu nàbaidh dha, agus bha dithis is thriùir de ghillean aige. Agus 's ann a chaidh e far an robh e.


e dha an gille bu shine dha airson falbh dhan sgoil leis an nighinn agus a toirt air ais feasgar, balach ag suas mu còig deug no sia deug a bhliadhnaichean, agus bha e gu math eòlach air dràibheadh. Thuirt an tuathanach ris gum faigheadh e ... gun robh esan deònach gu leòr an gille a leigeil leis airson an fheum a bha e ga iarraidh air a shon, ma bha e fhèin deònach a dhol ann. 'S ann mar sin a bha. Bhruidhneadh ris a' bhalach a bha seo a biodh e deònach a dhol leis an nighinn dhan sgoil, agus thuirt e gum biodh. "Seadh, a bhalaich," ars an tu... ars an t-uachdaran, ars esan, "falbhaidh tu, ma-tà, amhla riumsa," ars esan, "agus bidh thu air do dheagh phàigheadh." Dh'fhalbh e còmhla ris. Làrna-mhàireach chuir e sgoil dhan §ni§ chuir e dhan sgoil an nighean, agus chaidh e ga h-iarraidh feasgar. Bha e toilichte gu leòr an obair a fhuair e, agus bha an nighean i fhèin gu math toilichte. Agus mar a bha na lathaichean a' dol seachad agus iad a' fàs eòlach air a chèile 's ann a b' fheàrr 's a b' fheàrr a bha a' chùis a' dol air aghaidh. Ach an seo 's ann a thòisich iad air fàs measail air a chèile, agus bha ise ag ràdh rithe fhèin nach fhaca i duine a-riamh agus nach robh sìon a's an t-saoghal a chuireadh i air thoiseach air mac an tuathanaich. Bha e na ghille sgairteil 's


bha e na ghille snog, agus bha e èasgaidh agus laghach a's a h-uile dòigh. Agus cha robh ise eòlach air duine eile ann, agus bha i a' smaoineachadh nach robh air an t-saoghal ach e fhèin. Bha esan e fhèin a' dèanamh dheth, a rèir coltais, gun robh ise i fhèin, gur h-i a thaghadh e fhèin agus gura h-i a b' fheàrr leis a chunnaic e a-riamh ma choinneamh. Ach co-dhiù thug e ris a ... grunnd bhliadhnaichean 's e ga cur air ais agus air aghaidh dhan sgoil. Agus bha e cho toilichte agus a bha an latha cho fada. Ach a-nist nuair a bha ise aois na sgoile, suas eadar trì deug 's a ceithir deug a bhliadhnaichean, agus i air fàs glic gu leòr, 's ann a mhaidich an tuathanach ... an t-uachdaran gun cuireadh e an nighean do sgoil far am faigheadh i ionnsachadh na b' fheàrr na an sgoil bheag a bh' ana seo

