Bha tighearna a's a' Ghrèig aon uair a siud 's bha e pòsta agus bha aon ghille aige. Agus bhàsaich a' bhean aige air a' ghille a bha sin agus phòs e a-rithist. Bha a' mhuime uabhasach dona fhèin dhan ghille, an tè ... nuair a phòs esan. Bha i uabhasach dona dha. Cha robh e ach a-null 's a-nall 's cha robh fhios aige dè dhèanadh e. Cha bhiodh e ach a wander-igeadh feadh a' chladaich 's a h-uile rud a bh' ann. Latha dhe na lathaichean dh'fhalbh e co-dhiù sìos chun a' chladaich agus fhuair e ite bhrèagha a's an tiùrr agus thuirt e ris fhèin, "Bheir mi dhachaigh an ite a tha seo," ars esan, "gu m' mhuime feuch an dèan i toileachadh ris." Thug e leis i co-dhiù 's chaidh e dhachaigh 's thug e dha a mhuime i.


Dh'fhalbh a mhuime an uair sin agus thuirt i ris, "Tha mi a' dol a chur geasaibh ort," ars ise. "Tha mi a' cur mo gheasaibh 's mo chrosaibh ort," ars ise, "mo naoi buairichean mnatha-sìthe siùbhla seachrain, do laoghan beag is meataiche na mì-threòraiche na thu fhèin," ars ise. "Gheibh thu," ars ise, "do chruit 's do chaitheamh-beatha a thoirt dhìot," ars ise, "mur am faigh thu am beothach às an robh ... dh'fhalbh an ite a bha seo." Uel, chuir esan a cheart gheasaibh oirrese agus a cas a bhith air tobhta an taighe 's a chas eile air ... "Tog dhìom do gheasaibh," ars ise, "'s togaidh mi dhìot e." "Cha tog 's cha leag," ars esan. Chaidh e co-dhiù ... Dh'fhalbh e agus chùm e reimhe. À uel, bha e a' cumail reimhe co-dhiù agus thàinig e mar seo tarsainn air ... fuamhaire. Chaidh e a-staigh agus thachair boireannach brèagha ris a's an doras. "Dè," ars ise, "an truaighe a chur thusa an seo,"


ars ise, "gun tàna mise?" "Ò cha robh mi ach a' gabhail an rothaid," ars esan. "Thig a-staigh," ars ise, "'s gum faigheadh tu biadh mun tig am fuamhaire," ars ise. "'S e duine," ars ise, "uabhasach fhèin fiadhaich a th' ann agus 's e daoine a tha e a' marbhadh," ars ise, "agus tha e gan itheadh a-rithist," ars ise. Agus fhuair e am biadh co-dhiù agus "Cuiridh mi a-nist ann am falach thu," ars ise. "Chan fhada gun an tig am fuamhaire." Chuireadh ann am preas mòr e co-dhiù 's bha e cho fosgailte 's chunnaic esan nuair a thàinig am fuamhaire. Agus ... Bha am biadh air ... Dh'fhaighneachd e dheth ... am boireannach a bha a-staigh, "Bheil am biadh deiseil?" ars esan. "Tha," ars ise. Chuir i air a bheulaibh e co-dhiù. Shad e a-mach às a bheul 's ars esan, "Tha seo grod," ars esan. "Faigh," ars esan, rud fresh dhòmhsa. Uel, bha an duine a thàinig a-staigh


bha e air a chur sìos an cellar a bha seo agus e beò air muin chàich. Agus ghabh e fhèin sìos agus dh'fhosgail e an cellar agus thug e pìos mòr mòr à sliasaid an duine a thàinig a-staigh mu dheireadh, mac an tighearna. Agus "Cuir siud air," ars esan. "Tha e fresh," ars esan. "Tha mise a' dol a chadal treis gun am bi am biadh deiseil." Dh'fhalbh ise 's ghabh i a-null 's chuir i seo an dàrna taobh 's chaidh am fuamhaire dhan leabaidh. Agus nuair a bha i a' smaointinn gun robh e na chadal dh'fhalbh i agus thill i sìos agus thill i air n-ais am pìos a bha sin an sliasaid an duine. Chuir i bandage air co-dhiù. Dh'èirich esan co-dhiù agus dh'fhaighneachd a dhith, "Bheil bobhtaichean iarainn agad?" "Tha," ars ise. Dh'fhalbh e agus chuir e na bobhtaichean iarainn anns an teine agus nuair a bha iad geal ghabh e a-null chun an fhuamhaire 's e a's an leabaidh agus chuir e fear ... fear dhe na bobhtaichean a's gach sùil dheth. Agus dh'èirich am fuamhaire agus gun faicinn leus. Dh'fheuch e air doras na


h-uamha agus nuair a bha e a' dol a-mach chuir esan am bobhta dearg eile na thòin. Agus bha am fuamhaire marbh agus thìodhlaic e fhèin 's an leadaidh a bha sineach am fuamhaire. Dh'innis ise dha an stòiridh co-dhiù far an robh na h-eòin, uamha eile. "Ach," ars ise, "thoir an aire nach toir thu sgiamh air an eun," ars ise, "neo marbhaidh am fuamhaire thu nam feuchadh tu air ... air a ghoid." Ò uel, bha an gnothach, fhios agad, a' sealltainn cho brèagha 's bha na h-eòin air a' phond a bha seo 's dh'fhalbh e 's dh'fheuch e air fear dhiubh. Thàinig am fuamhaire a-mach. "Tha do bheatha agam," ars am fuamhaire. "Tha thu a' feuchainn air an eun," ars esan. "Ò gabh mo leisgeul," ars esan, "cha do rinn mi ach coimhead air." "Thig a-staigh," ars am fuamhaire. "'S e coltas duine tapaidh a th' ort," ars esan. Chaidh e a-staigh agus fhuair e biadh bhuaithe cuideachd. Chaidh e a-mach an làrna-mhàireach agus ... airson practice thoir dha air a' chlaidheamh. Cha


robh feum sam bith aigesan air. Bha e cho math ris an fhuamhaire fhèin. "Ò 's e duine tapaidh a th' annad," ars esan. "Faigh dhòmhsa a leithid seo," ars esan, "a bhoireannach tha an taobh thall dhen allt i," ars esan. "Tha i aig na robairean," ars esan, agus "mo nighean fhìn," ars esan. "Agus ma gheibh thu i," ars esan, "gheibh thu ri pòsadh i. Bha allt mòr ana shin co-dhiù. Shnàmh esan an t-allt agus chaidh e chun an àite a's an robh na robairean. Bha dà fhear dheug ana shin. Chuir e crìoch air a h-uile duine aca, ach 's e a' chailleach mhòr bu duilghe dha leis, 's e am màthair. Thug e leis an nighean aig an fhuamhaire a-nall air a mhuin agus thuirt am fuamhaire ris, "'S ann leat a tha i a-nist," ars esan, "'s pòs i." "Chan eil rathad agam air sin a dhèanamh," ars esan. "Tha mi air gealltainn dhan tè a bha san uamhaidh eile." Agus thill e chun na tè a bha san uamhaidh eile agus thill e dhachaigh dhan Ghrèig.


Agus dh'innis e dha a mhuime, mar a dh'èirich dha, na sgeulachd. Agus thòisich ise air a dhol na chèile air n-ais, a' mhuime, agus nuair a bha i air thuar a bhith beò air n-ais, tharraing e an claidheamh 's chuir e dhith an ceann. Agus thill e agus phòs e an tè ... a' chiad tè a bha san uamhaidh agus bha iad gu dòigheil a's a' Ghrèig a-rithist. Dhealaich mise rithe.

Uel, tha i math agus 's math a dh'innis sibh i cuideachd. Agus a bheil dad a thuairmse agaibh, a Phàdraig, cò aige a chuala sibh an toiseach i sin?
A Dhia, chan eil. Chan eil tuairmse agam idir. Bhiodh m' athair, fhios agad, a' falbh air chèilidh 's bhiodh e a' cluinntinn a leithid de sgeulachdan. Bhiodh e ga h-innseadh dhuinne nuair a thigeamaid dhachaigh.
Bhitheadh dìreach.

