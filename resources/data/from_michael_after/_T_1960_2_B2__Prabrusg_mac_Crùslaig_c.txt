Informant : Angus MacLellan, Frobost, South Uist.
Collector : Calum I. MacLean.
SA 1960/2 B2

Prabrasg mac Crùslaig

Bha cailleach ann agus 's e Crùslaig am far-ainm a bh' aca oirre, agus bha dithis mhac aice. Agus dh'fhalbh am fear a b' òige - 'S e Prabrasg a chanadh iad ris - Dh'fhalbh e ga chosnadh agus dh'fhastaidh e aig tuathanach. Agus bha e air a chur às an fhastadh an uair sin nan gabhadh e an t-aithreachas gun robh trì iallan a dh'iallan a dhroma ri thoirt às. Agus nan gabhadh am maighstir an t-aithreachas airson esan fhastadh bha a leithid eile ri dhèanamh air. Ach bha an tuathanach uabhasach dona do Phabrasg, agus a h-uile latha dh'fhaighneachdadh a dheth an robh an t-aithreachas air. Ach mu dheireadh b' fheudar dha aideachadh gun robh an t-aithreachas air airson fastadh aige. Cha robh ach rugadh air, agus thugadh trì stiallan às an druim aige o chùl a chinn gu shàilean, agus bha an gille marbh. Bha a bhràthair a-staigh agus... mac Mhac Crùslaig. Agus 's ann a smaointich a bhràthair gum falbhadh e feuch am faigheadh e deagh fiach thoir far a cho ... far an tuathanaich airson a bhràthair.


Agus dh'fhalbh mac Crùslaig agus bha e a' cumail air aghaidh, agus thàinig e an seo gu taigh am beul na h-oidhcheadh, agus chaidh e a-staigh feuch am faigheadh e fuireach ann gu madainn, agus dh'fhaighneachd e am faigheadh e fuireach an seo gu madainn. Thuirt am bodach gum faigheadh. Cha robh a-staigh ach am bodach 's a' chailleach 's nighean mhòr ruadh. Co-dhiù thàinig an seo àm cadail. Chaidh am bodach 's a' chailleach - Bha iad a' cadal a's an rùm an ceann eile an taighe, agus chuireadh leaba do mhac Crùslaig ann. Agus bha an nighean a' cadal ann an clòsaid leatha fhèin. Chaidh mac Crùslaig dhan leabaidh, agus cha robh e fada san leabaidh nuair a smaointich e gum bu mhath an teans dha a dhol a choimhead air an nighinn ruaidh. Agus ràinig e an nighean ruadh. Bha an nighean ruadh fuathasach coibhneil ris. Ach bha tuilleadh 's an t-suirghe a dhìth air mac Crùslaig, agus bha sin cho %free% dha ris a' chòrr. Ach nuair a shaoil le ... le mac Crùslaig a bha e air a dhòigh leigeadh na ràin 's leig e na h-èigheanan, 's dh'èirich am bodach 's las e an solas. Bha mac Crùslaig 's na bh' aige ann an sùil na bràthan 's a' bhrà air a mhuin. Leig ... thog am bodach a' bhrà 's leigeadh mac Crùslaig à sàs. Chaidh mac Crùslaig dhan leabaidh a-rithist. Ach bha e air a thàmailteachadh mar a thachair dha, 's thuirt e ris fhèin nach stadadh e gus an toireadh e an


deachaireachd a's an nighinn ruaidh. Dh'èirich e a-rithist agus choimhead e air an nighinn ruaidh, agus bha an nighean ruadh cho coibhneil ris 's a bha i reimhe. Ach cha robh ràn ann ach an ràn a bha nuair sin ann. Dh'èirich am bodach a-rithist, agus bha mac Crùslaig far an robh e reimhe, a's a' bhràthainn. Thog am bodach a' bhrà 's leig e mac Crùslaig à sàs. Nuair a dh'fhalbh a' ghaoir a bha sin à mac Crùslaig 's ann a smaointich e gun rachadh e a-rithist, an treas turas, nach stadadh esan gus an toireadh e an deachaireachd aiste. Ràinig e an treas turas. Bha mac ... an nighean ruadh cho coibhneil 's a bha i a-riamh. Ach cha robh èigh ann ach an èigh a bha nuair sin aige. Dh'èirich am bodach, 's bha thusa, mhac Crùslaig far an robh thu reimhe, a's a' bhràthainn. Thog am bodach a' bhrà 's leig e mac Crùslaig à sàs. Sin an làrna-mhàireach sa mhadainn, nuair a bha mac Crùslaig a' dèanamh airson falbh, thuirt am bodach, "Dè, a nighean ruadh," ars esan, "a tha thu a' dol a thoirt dhan fhear a chùm thu air allaban o thàinig an oidhche," ars esan, "agus sinne còmhla ris?" ars esan. "Chan eil sìon," ars an nighean ruadh. "Nan caidleadh esan modhail na leabaidh cha chuirinn-sa dragh sam bith air," ars ise. "À, well," ars am bodach, "chan eil e ceart dhut," ars esan, "gun


rudeigin a thoirt dha," ars esan, "an dèidh an tàradh a chùm thu air o thàinig an oidhche," ars esan. "Ò well, ma-thà," ars ise, "gheibh e sin. Cha toir duine gu bràth a char tuilleadh às an dèidh na h-oidhche a-raoir," ars ise. Well, cha tug duine a-riamh a char à mac Crùslaig tuilleadh. Chùm mac Crùslaig roimhe agus fhuair e chun an tuathanaich aig an robh a bhràthair, agus dh'fhastaidh e aige. Agus bha e san fhastadh gun robh trì stiallan a dh'iallan a dhroma air a thoirt às aig a' chiad duine a ghabhadh an t-aithreachas aca. Làrna-mhàireach an dèidh mac Crùslaig fastadh dh'iarr an tuathanach air falbh a dh'iarraidh each a bh' aige a's a' mhonadh shuas. "Cha tèid mise ga iarraidh," arsa mac Crùslaig. "Thalla thusa," ars an tuathanach, "agus siubhail far a bheil iad 's far nach eil iad 's gheibh thu iad." Thàinig mac Crùslaig a-mach 's ghabh e suas a mhullach an taighe 's thòisich rùsgadh air an taigh. Thàinig an tuathanach a-mach. "Dè, mhic an fhir-sa, tha thu ag iarraidh an sin?" "Tha mi ag iarraidh nan each," arsa mac Crùslaig. "An ann an sin a tha thu gan iarraidh?" "'S ann. Nach do dh'iarr thu orm siubhal far an robh iad 's far nach robh iad 's gum faighinn iad? Tha fhios a'm nach eil iad an seo." "Ò gabh, a mhic an fhir-sa, às m' fhianais," ars esan


'S ann a bha an truaighe ormsa a thug air fastadh a-riamh ortsa." "Bheil thu a' gabhail aithreachas?" arsa mac Crùslaig. "Ò chan eil, chan eil," ars esan. "Cùm romhad." Bha e a' feuchainn ris a h-uile sìon bu mhiosa na chèile a chumail air mac Crùslaig feuch an gabhadh e an t-aithreachas, 's cha ghabhadh mac Crùslaig aithreachas. Cha robh sìde nach cumadh e a-mach e. Co-dhiù bhiodh i a' sileadh no stoirm no sneachda, dh'fheumadh mac Crùslaig a bhith a-muigh. Bha an seo latha fuathasach dona ann, i a' sileadh, 's cha b' urra d' a fhèin a dhol a-mach, 's dh'iarr e air mac Crùslaig falbh agus starsach a dhèanamh air dìgean a bha a-muigh a's a' mhonadh dha na caoraich. "Thèid thu a-mach dhan mhonadh ana shiud," ars esan, "agus ged a tha i fliuch nì thu starsach do chasa beaga a chaorach," ars esan, "a-muigh air na dìgean a tha sin. Dh'fhalbh mac Crùslaig 's thug e leis cù. Chruinnich e na caoraich dhan fhang, 's thug e dhiubh na casan o na glùinean. Dh'fhalbh e 's eallach dhe na casan air, 's thòisich e a' dèanamh starsach orra air na dìgean. Nuair a bha an tuathanach a' gabhail fadachd nach robh mac Crùslaig a' tighinn, dh'fhalbh e feuch gu dè bha e a' dèanamh. Bha mac Crùslaig ag obair air dèanamh na starsaich agus casan nan caorach aige agus na caoraich aige nan sìneadh a's an fhang. "Ò mhic an àbharsair," ars esan, "an e seo obair a th' agad?


"'S e," arsa mac Crùslaig. Nach e sin rud a dh'iarr thu orm?" ars esan. "Nach do dh'iarr thu orm starsach a dhèanamh a chasa beaga chaorach? Nach eil iad ana shin?" "Ò nach robh mise a-riamh gun sealladh dhìotsa fhaicinn! "Bheil thu a' gabhail aithreachas?" ars esan. "Ò chan eil. Chan eil," ars esan. "Thalla dhachaigh." 'S ann a thòisich e seo air tighinn na b' fheàrr air mac Crùslaig, feuch ... Bha e a' faicinn ge brith gu dè dhèanadh e air nach gabhadh mac Crùslaig aithreachas. Agus nuair a bhiodh sìde fhliuch ann gheibheadh e obair a-staigh. Bha mac Crùslaig a' fuireach ann am %bothy%, agus bha teine aige innte 's an latha bh' ana sheo dh'iarr an tuathanach air acainn a bh' aige a chàradh a's a %bhothy%. Chaidh mac Crùslaig dhan %bhothy% 's bha e ag obair air càradh. 'S bha nighean aig an tuathanach 's bhiodh i a' dèanamh magadh uabhasach air mac Crùslaig, dùil aice gur e amadan a bh' ann. Chaidh i a-staigh dhan %bhothy% 's bha mac Crùslaig a' dèanamh sreinge, e a' dol a dh'fhuaghal colair beathach-eich. Agus bha ise 's i ga garadh fhèin, 's dè bha mac Crùslaig a' faicinn ach fo a h-aodach. "Dè th' agad an siud?" arsa mac Crùslaig. "Tha prìosan," ars ise. "Cò bhios a' dol dhan phrìosan a tha siud?"


"H-uile creutair a nì cron." "À gu dearbh, cha bu mhath leam a dhol ann." "Ò chan eil agadsa ach bi gu math, ma-thà," ars ise. Bha i fhèin a' dol às a rian a' gàireachdaich. Nuair a rinn mac Crùslaig an t-sreang cheangail e an t-sreang mun fhear a bh' aige agus thòisich e air iarraidh na sreinge. "An tu a thug leat an t-sreang?" "Cha mhi," ars ise. "Cha deach mise na comhair." "Cha robh duine eile an seo a bheireadh air falbh i, 's feumaidh gur ann agadsa a tha i." "Chan ann agamsa a tha i," ars ise. "Tha i timcheall ort fhèin an sin." "Chan eil i timcheall ormsa," arsa mac Crùslaig. "Feuch thusa do phòca," ars ise. Thòisich mac Crùslaig air fuasgladh 's air feuchainn a phòca. "Ò nach seall thu am mèirleach a ghoid i," ars esan, "ach thèid thusa dhan phrìosan." "Ò cha tèid, cha tèid," ars ise, "Cha tèid thu a-mach à seo," ars esan, "gus tèid thu dhan phrìosan," ars esan. Rugadh air nighean an tuathanaich 's chuireadh am mèirleach dhan phrìosan, ach chan eil fhios a'm dè an ùine a bha i #air#. Cò thigeadh a-staigh ach am maighstir, an tuathanach.


"Ò mhic an àbharsair, an e seo obair a th' agadsa? Clìor às m' fhianais neo cuiridh mi an gunna riut." "Bheil thu a' gabhail aithreachas?" arsa mac Crùslaig. "Chan eil, chan eil. Thalla. Cùm romhad," ars esan. Bha mac Crùslaig ... Bha mac Crùslaig a' dol air aghaidh mar sin. A dh'aon rud dhan dèanadh e cha ghabhadh e ... am fear eile aithreachas. Bha e an seo a' falbh ... 'S ann a bha mac Crùslaig na ghille aige an uair sin, 's bhiodh e ga thoirt leis nuair a bhiodh e a' falbh a dh'àite sam bith, na dhràibhear aige, feuch an tigeadh e gu math. Agus bha e seo a' falbh gu banais, an tuathanach, 's e an dèidh fiathachadh fhaighinn, 's bha mac Crùslaig a' dol a dh'fhalbh leis. Agus bha baga beag aige 's dè ... bha e a' dol a thoirt leis. Dè rinn e ach am baga fhàgail an dìochuimhne. Agus nuair a dh'fhalbh e pìos on taigh 's ann a dh'ionndrainn e e %machine% aige. Stad e leis a' %mhachine%. "A Dhia, thalla till," ars an tuathanach ... 'S tu 's luaithe na mise," ars esan, "a dh'iarraidh a' bhaga," ars esan. Agus thill mac Crùslaig. Agus nuair a ràinig e dh'fhaighneachd a' bhean dha, "Dè chuir gu tilleadh thu?" ars ise. "Dh'iarr e orm tilleadh," ars esan, "agus a dhol còmh riut fhèin dhan leabaidh," ars esan. "Ghabh às m' fhianais," ars ise, "neo bruichidh mi thu,"


ars ise, "leis an uisge theth." Thàinig mac Crùslaig a-mach, an tuathanach ga fheitheamh. "Cha toir i dhomh idir e," arsa mac Crùslaig. "Bheireadh i dhut a's a' mhionaid e," ars esan. "Ma bheir i ormsa tilleadh," ars esan, "bheir i dhut e," ars esan, "agus bi beag an-asgaidh aice dheth." "An cuala thu sin?" arsa mac Crùslaig. "Thig a-staigh ma-thà," ars ise. Chaidh mac Crùslaig a-staigh. Chaidh e còmhla ris a' mhnaoi aige dhan leabaidh. Nuair a bha am fear eile a' gabhail fadachd nach robh mac Crùslaig a' tighinn thill e fhèin. Nuair a thill e bha mac Crùslaig còmhla ris a' mhnaoi aige. "Ò àbharsair dhuibh! An ann an seo a tha thu?" "'S ann," arsa mac Crùslaig. "Ò nach ann dhòmhsa a dh'èirich e, an cruaidh-fhortan," ars esan, "an latha a chuir mi fastadh ortsa." "'S a bheil thu a' gabhail aithreachas?" arsa mac Crùslaig. "Ò 's fheudar dhomh ràdh gu bheil," ars esan. Cha robh ach rugadh air an tuathanach 's thugadh trì stiallan às an druim aige 's bha e marbh. Agus phòs mac Crùslaig an uair sin a' bhean aige, 's bha e fhèin na thuathanach.

