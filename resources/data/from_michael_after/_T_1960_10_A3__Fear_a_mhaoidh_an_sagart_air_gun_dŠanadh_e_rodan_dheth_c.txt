Informant : Angus MacLellan, Frobost, South Uist.
cf AT 835
Collector : Calum I. Maclean.
SA 1960/10 A3

Fear a mhaoidh an sagart air gun dèanadh e rodan dheth.

Bha fear ana seo 's bha e pòsta 's bha e fuathasach trom air ... air an deoch. Cha robh e a' sàbhaladh sgillinn nach robh e ag òl. Agus cha robh a' bhean ach truagh, i fhèin 's a' chlann. Cha robh i a' faighinn mòran timcheall air. Bhiodh i a' dol far an robh an sagart air a shon, 's bhiodh an sagart a' tighinn far an robh e 's ga chomhairleachadh 's ò ghealladh e dhan t-sagart gun robh e gus 'ith math tuilleadh; cha robh e a' dol a ghabhail dad. Cha robh esan a' dol na bu mhiosa; cha robh sìon na b' fheàrr. Dh'fhalbh i an seo far an robh an sagart. Dh'innis an sagart gum feumadh ise a' chlann a chur do %home%. Cha robh rathad aice a bhith beò mar siud. Dh'fheumadh i feuchainn ri rudeigin a chosnadh dhi fhèin. Thàinig an sagart còmhla rithe an uair sin far an robh e, 's thuirt e ris gun robh e a' gealltainn daonnan stad dhen obair a bh' aige, ach cha ruig thu a leas a bhith a' smaointinn gum fairlich thu air daoine. Chan fhairlich thu ormsa idir. Leigidh mise fhaicinn dhut mar a sguir thu dhen obair a th' agad sa mhionaid gun dèan mise rodan dhìot, agus gum faic càch mar a dh'èireas dhut. "'S am fàg sibh san taigh mi?" ars esan. "Chan fhàg mi san taigh thu; cha bhi taigh agad, no rud eile mur an tig thu nas fheàrr na sin." Dhia, 's ann a ghabh e an t-eagal air an rabhd a bha seo, 's chaidh e a thaigh %temperance%. Cha robh


e a' dol a ghabhail deur tuilleadh. A' chiad phàigheadh a fhuair e chaidh e dhachaigh 's shìn e dhan mhnaoi e. Ò bha bhean uabhasach fhèin toilichte. An ath phàigheadh a leithid eile. Bha e an seo a' tighinn dachaigh còmhla ris na companaich a bh' aige, oidhche. Bha iad a' tighinn seachad air taigh-seinnse, 's thuirt fear aca gun rachadh iad a-staigh airson glainne. "Ò chan eil mi fhìn a' dol a-staigh idir," ars esan. "Chan eil mi a' gabhail deur." "Cha do dh'iarr sinne ort deur a ghabhail, on a tha thu air a dhol nad mhaisear cho mòr 's a tha thu. 'S dòcha gum faod thu tighinn a-staigh gum bi sinn a' falbh còmhla." "Ò faodaidh," ars esan. Chaidh e a-staigh còmhla riutha, 's dh'iarr fear aca %round% 's dh'iarr e glainne dha. "Ò cha ruig thu a leas deur a ghabhail ... dhòmhsa. "Chan eil mi a' dol a ghabhail sìon." "Obh, obh! B' e an %temperance% e. Chan fhaic mi sagart no ministear a-riamh dhan dèanainn e. Faodaidh duine a bhith math gu leòr ged a ghabhadh e drama. Cha dèan drama diofar a dhuine sam bith, 's tha mi coma cò chanadh e. "Ò cha dèan," ars esan, "Tha mi a' smaointinn g' eil e cho furasta dhut gabhail le drama agus tha e dhut fuireach gun deur idir. Thoir leat sin. Biomaid a' falbh. Cha dèan sin sìon a dhiofar dhut, agus 's


iomadh latha a nì e feum dhut." Dh'fhalbh e 's thug e leis i. Agus dh'iarr an seo fear eile %round% eile. Dh'iarr e glainne eile. "Ò chan eil mise a' dol a ghabhail deur ach siud," ars esan. "Tha gu leòr agamsa an siud." "Dè a' choire a th' agad oirre sin seach an tè a ghabh thu. Cha dèan i sin sìon nas motha a th' ort na an tè a dh'òl thu. Thoir leat sin." Agus dh'fhalbh e 's thug e leis an drama. Bha e seo dona leis a' dol a thionndadh a-mach gun e fhèin a sheasamh a làimhe, agus dh'iarr e %round% dhaibh pèin 's cha do dh'iarr e deur dha fhèin. "Cà 'l do ghlainne fhèin?" "À, tha gu leòr agamsa siud." "Ò ma-thà, dòcha g' eil gu leòr againn uile. Nall glainne dha fhèin." Thugadh a-nall glainne eile dha. Bha seo a trì. 'S ann a dh'fheumadh iad an seo suidhe. Bha iad tràth gu leòr. Shuidh iad, 's thòisich air %yarns% 's thòisich na naidheachdan 's cha robh air falbh. Cha robh ach %round% a-null 's %round% a-nall, mu dheireadh gus an robh e cho math 's a bha e a-riamh, gus a chuireadh a-mach iad aig deich uairean. Rinn e seo airson feuch an toireadh e a-mach an taigh, 's bha an rathad cumhang aige. Bha a' bhean a' gabhail fadachd 's bha fhios aice gu robh an %temperance% an dàrna taobh o nach do rànaig e fhathast. Co-dhiù rinn e


an gnothach air an taigh a thoirt a-mach. Nuair a chaidh e a-staigh dh'fhalbh e 's shuidh e air furm beag mu choinneamh an teine, agus cha robh e ag ràdh guth. 'S bha a' bhean a' coimhead air 's cha robh i a' leigeil oirre gun robh ... sìon. Bha e a' goradaich air an fhurm 's dh'fhalbhadh e gu tuiteam dheth air an taobh-se 's chuireadh e a làmh roimhe, 's dh'fhalbhadh e sin air an taobh eile. Bha e an seo a' smaointinn cho cruadh-fhortanach 's a dh'èirich e dha nuair a bhris e na bòidean a chuir e. Dè an rud a dhèanadh e a-nist, nach robh rathad aige air aghaidh a nochdadh tuilleadh? Bha e an seo a' cuimhneachadh air an rud a thuirt an sagart ris, gun dèanadh e rodan dheth. Dè bha e a' mìnigeadh leis a siud? Thòisich e an seo air caoineadh. "Dè th' ort?" ars a' bhean. "An ann bochd a tha thu?" "An-dà," ars esan, "tha mise bochd," ars esan. "Tha mise agus thusa a' dol a dhealachadh a-nist." "Thod! Chan eil," thuirt ise. "Gu dearbh tha. Bha an sagart ag ràdh riumsa, mun sguirinn dhen obair a bh' agam, gun dèanadh e rodan dhìom. Agus tha mi gam fhaireachdainn fhìn a' falbh mu thràth. Ò cùm thusa do shùil orm. Ma chì thu a' ghaoisid a' tighinn thron druim agam bidh mise deiseil. Agus feuch an cuimhnich thu air rud fhàgail a's na còrnairean


a gheibh thu mi, agus cùm do shùil air a' chat." Thuit e air an ùrlar. Dh'èirich a bhean 's fhuair i a shlaodadh dhan leabaidh. Bha e ana shin, 's madainn larna-mhàireach thàinig i thuige le tì. "Dè mar a tha thu an-diugh?" ars ise. Thog esan a cheann. "Tha mi beò co-dhiù," ars esan. "Tha mi a' faicinn sin," ars ise. "Bheil thu a' dol a dh'obair an-diugh?" "An-dà, chan eil," ars esan, "agus 's beag a b' fheàirrde mi na rinn mi a-riamh a dh'obair. Ach thalla thusa agus thoir thugam an t-aodach as fheàrr a th' agam a-nuas." "Cà 'l thu a' dol?" ars ise. "Tha mi a' dol far eil an sagart." "An-dà, 's beag is fheàirrde thu sin. Tha an sagart tric gu leòr agad, agus cha mhòr a tha e a' dèanamh dhut." "Thalla thusa agus gabh mo chomhairle. Agus ged a bhris mise air a h-uile bòidean a chuir mi bidh bòidean air a chur an-diugh orm nach bris mi gus an latha a thèid mi dhan uaigh." Dh'èirich e an latha sin, agus dh'fhalbh e agus shoidhnig e %temperance% nach gabhadh esan deur gu sìorraidh mur am biodh èiginn bàis ann, gus an latha an tigeadh am bàs air. Agus cha robh duine a-riamh ann bu %steady% an §deagh§ na dheòidh sin. Cha do ghabh e deur


a-riamh tuilleadh. Agus chan e ged a bhiodh e na rodan fhèin bu mhotha bha a' cur an eagail air ach gun itheadh an cat e.

