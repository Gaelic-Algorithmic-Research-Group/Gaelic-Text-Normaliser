Bha duine-uasal ana shiud agus bha triùir mhac aige. Agus tha e coltach nuair a bha e na bhantraich gun do phòs e bean eile, agus 's e muime nan triùir chloinne a bha seo. Agus thuirt am fear bu shine ris a' mhuime an latha seo, "Dèan dhomh," ars eisean, "bonnach, agus tha mia' dol a dh'fhalbh a shiubhal an t-saoghail agus ag iarraidh an fhortain." Caomhan Donn an Fhàsaich a bha seo. Agus thuirt a mhuime ris, "Ò glè mhath. An gabh thu am bonnach beag le a bheannachd no am bonnach mòr le a mhollachd." "Cùm do bheannachd 's do mhollachd agad fhèin. Thoir dhomh am bonnach mòr, 's cha mhòr dhomh e gun ruig i." Cha robh e ach air falbh dhà no trì throighean dhen taigh nuair a shuidh e ag ithe a' bhonnaich, agus 's ann a thachair e ... thàinig eun beag far an robh e. "Bìdeag, a Chaomhan Donn an Fhàsaich. Bìdeag, a Chaomhain Donn an Fhàsaich." "Thalla, a chreutair mhosaich. Cha mhòr dhomh fhèin e gu ruig mi." Dh'fhalbh e a-nist. Cha robh e fada a-rithist nuair a thàinig eun beag, bochd eile far an robh e. 'S .. "Bìdeag, a Chaomhain Donn an Fhàsaich. Bìdeag, a


Chaomhain Donn an Fhàsaich." "Thalla, cha mhòr dhomh fhèin e gu ruig mi." Cha tug e aona ghrèim dhaibhsan. Nuair a ràinig an gille an t-àite a bha seo, thuirt iad ris ... thuirt e ris an duine am faigheadh e obair. 'S thuirt e gum faigheadh, gum faigheadh e a' bhuachailleachd. Agus nan dèanadh e mar a dh'iarradh esan air 's an crodh a thoirt leis 's an iomain dhan ... a's an raonaidh, 's nuair a laigheadh an crodh gum faodadh e a dhol a-staigh dhan taigh-leughaidh, agus gum faodadh ... agus nuair a thigeadh e dhachaigh leis a' chrodh, gum faigheadh e a thuarastal. Dh'fhalbh eisean, 's cha robh e air falbh mionaid on taigh nuair a chunnaic e ball òir 's caman airgid 's iad ag obair air a ... air speireag. Agus dh'fhalbh e às an deòidh 's thug e fad an latha às an deòidh. 'S thàinig an crodh dhachaigh 's iad gun deur bainne mar a b' àbhaist. Cha do rinn an duine-uasal ana seo ach thog e an t-slatag bheag fhada chaol 's bhuail e e 's rinn e carragh salainn air. Bha e ana shin. 'S ann a-nis a dh'fhalbh Gruagach an Fhuilt Òir 's na Cìre Airgid, 's thuirt i ris a' mhuime, "Thoir dhomh bonnach," ars ise. "Tha mi a' dol a dh'fhalbh a shiubhal an t-saoghail 's a dh'iarraidh an fhortain." "Ò," ars ise, "Cò 's fheàrr leat, a ghaoil," ars ise, "am bonnach beag le a bheannachd no am bonnach mòr le a mhollachd?" "Cùm do bheannachd 's do mhollachd agad fhèin,


Thoir dhòmhsa am bonnach mòr 's cha mhòr dhòmhsa e gu ruig mi." Cha robh e fad sam bith air falbh nuair nuair a thàinig an t-eun beag, bochd far an robh i 's dh'iarr i grèim oirrese. Ò cha toireadh i aona ghrèim dha. "Thalla, a chreutair ghrànda 's ... Cha mhòr dhomh fhèin e gu ruig mi." Thachair i air a trì dhe na h-eòin 's dhan a h-uile beathach 's cha toireadh i aon ghrèim seachad. Ràinig i co-dhiù 's dh'innis e dhi a h-uile càil mar a dhèanadh i. Cha robh i fad sam bith nuair a ràinig i, 's chunnaic i cearc agus coileach airgid. Dh'fhalbh i às an deòidh, 's nuair a bhiodh i gus a bhith aca, bha i a' smaoineachadh a bhiodh i aca, 's ann a bha iad mìle bhuaithe a-rithist. Chùm i mar sin 's thàinig i dhachaigh leotha. Chùm i mar sin, 's thàinig i dhachaigh. Chaidh an crodh dhachaigh gun deur bainne, iad an deòidh 's a bhith san arbhar. Cha robh ... Cha d' rinn e ach an t-slatag bheag fhada chaol a thogail 's carragh salainn a dhèanamh dhithse. 'S ann an uair sin a dh'fhalbh ... tha ... Caomhan Donn an Fhàsaich, agus thuirt e ri a mhuime. "Dèan dhomh bonnach," ars eisean. "Tha mi a' dol a dh'fhalbh," ars eisean, "a shiubhal an t-saoghail 's a dh'iarraidh an fhortain."


"Ò," ars ise, "tha mi an dòchas gum bi thu nas fheàrr na an fheadhainn eile a dh'fhalbh. Cha do thill iad a-riamh." "Ò," ars ise, "bidh mise nas fheàrr." "Cò 's fheàrr leat, am bonnach beag le a bheannachd no am bonnach mòr le a mhollachd?" "Ò cha d' fhiach rud sam bith gun beannachd. Thoir dhòmhsa am bonnach beag 's gu bheil e na bheannachd." Dh'fhalbh i leis a' bhonnach bheag. Thachair eun beag ris. "Bìdeag, a Mhac Colla nan Treud, Bìdeag, a Mhac Colla nan Treud." "Ò," ars esan, "tha thu cho feumach rium fhèin. Trobhad a-nall." Thachair madadh-ruadh ris 's thug e bìdeag dha. Thachair tunnagan is geòidh ris 's thug e bìdeag dhaibh. 'S na dheòidh sin, cha robh am bonnach beag a' teireachdainn. Nuair a ràinig e an t-àite, dh'fhaighneachd e dhan duine am faigheadh e obair. 'S thuirt e gum faigheadh, gum faigheadh e obair, 's nan dèanadh e mar a chaidh iarraidh air, nuair a laigheadh an crodh, e dhol dhan taigh-leughaidh, nach ruigeadh e a leas tighinn às gus an uiread seo a dh'ùine a chur reimhe. Dh'fhalbh e, 's ò chan ... 's ann ris-san a bha na mearaidhean a' tachairt. Cha robh rud a bha a-riamh timcheall air duine - sèineachan is


gnothaichean dhen òr 's craobhan 's a h-uile sìon, ach cha do sheall e air nì. Dh'fhalbh e leis a' chrodh. 'S nuair a laigh an crodh, chaidh e dhan taigh-leughaidh, 's thàinig duine a-staigh na ruith. "Tha an crodh san arbhar." "Ò ma-thà," ars eisean, "b' fheàrr dhut fhèin a bhith air an cur às na tighinn gam iarraidh-sa ana sheo." Cha tug e feairt air sìon. Nuair a chaidh e dhachaigh, fhuair e ... bha an crodh mar a ... bu mhath leotha 's bha an t-uabhas bainne aca 's a h-uile sìon. Fhuair e thuarastal agus còmh ris a sin, fhuair an duine an t-slatag bheag fhada chaol agus bhuail e air a phiuthair 's air a bhràthair e agus fhuair e dhachaigh leis iad. Agus bha fortan aca 's bha iad toilichte gu leòr gu sìorraidh tuilleadh. 'S e sin co-dhiù bha iad a' ràdh.

