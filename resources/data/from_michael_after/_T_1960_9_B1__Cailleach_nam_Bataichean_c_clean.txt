'S e duine a bha seothach agus bha triùir mhac aige. Agus nuair a thàinig am bàs air rinn e tiomnadh agus lùthaig e an t-àite dhan fhear bu shine, ach nach robh aige ri cur an aghaidh an dithis eile fhad 's a dh'fhanadh iad còmhla ris, gun robh àite aig a h-uile aon aca ann nan cuireadh iad dragh orra fhèin. Bha an gnothach a' dol air aghaidh mar sin. 'S bha am fear a b' òige bha e na shaor. Bhiodh e ag obair a' saorsnachd a h-uile latha. Ach rinn an seo am fear bu shine airson pòsadh, agus fhuair e nighean duine mhòir bheairtich. Ach nuair a phòs am fear sin b' fheàrr leis an t-àite a bhith aige fhèin air fad. Cha bhiodh e fhèin 's a bhean ach air bòrd dhaibh pèin 's bhiodh an dithis eile a' faighinn rud ann an cidsin no ann an rùm air choireigin. Dhia! Cha robh seo a' còrdadh riutha. Phòs an seo am fear a b' fhaisge dha. Fhuair e fhèin nighean duine bheairtich. Agus cha robh gun phòsadh an uair sin ach am fear a b' òige. Bhiodh am fear sin ag obair a h-uile latha. Ach thuirt e seo latha gun robh an t-àm aigesan e fhèin pòsadh a-nist. "Ò ceart gu leòr," ars a bhràthair "Faodaidh tu sin," ars esan, "ach feumaidh tu tè fhaighinn," ars esan, "a tha a cheart cho àrd buileach ris an fheadhainn a


fhuair sinne. "An-dà, chan e sin a gheibh mi," ars esan, "ach nighean na droch mhàthar a tha cho dona 's a ghabhas faighinn." "An-dà, mas e sin a tha thu a' dol a dh'fhaighinn," ars a bhràthair, "chan e seo a h-àite." "Ò 's e seo a h-àite," ars esan, "cho math ri ur àite-se, agus aon rud 's gu bheil," ars esan, "thig i ann." Dh'fhalbh e 's thug e leis pònaidh 's cù. Bha nighean na droch mhàthar cho duilich aithneachadh ri nighean na tè a bhiodh ceart. Co-dhiù bha e a' dol air aghaidh. Agus thòisich i seo air sileadh shneachda. Agus chunnaic e seo seann duine ann am pàirc agus e a' treabhadh. 'S chuir e iongnadh air gum biodh duine sam bith a-muigh de leithid a dh'uair le eich, agus chaidh e far an robh e. "A dhuine," ars esan, "nach ann agaibh a tha droch latha treabhaidh an-diugh." "Chan eil e math gu dearbh," ars am bodach. "Well, shaoilinn fhìn," ars esan, "nach bu chòir dhuibh a bhith a' fuireach a-muigh," ars esan, "le eich," ars esan, "a leithid a latha an-diugh." "Ò well, tha," ars esan. "Chan eil agamsa ach mi fhìn," ars esan, "'s tha an obair ri dèanamh," ars esan, "'s feumaidh mi a bhith a-mach ge brith gu dè an t-sìde a bhios ann." "An-dà, tha mi a' smaointinn," ars an gille, "nan obraicheadh


duine latha a bhiodh gu math nach ruigeadh e a leas a bhith a' tighinn a-mach leithid an latha an-diugh." "An-dà, 'ille chòir," ars am bodach, "agus 's e a choltas sin a th' ort," ars esan, "tha mi cinnteach nam biodh rathad agamsa air fuireach a-staigh an-diugh," ars esan, "gum fanainn fhìn a-staigh. Ach a' bhean a th' agamsa," ars esan, "chan eil i a bhith beò a-staigh agam," ars esan. "Agus na bheil a dh'fhois agam 's ann a-muigh." "Àidh, àidh," ars esan. "Bheil teaghlach agaibh?" "Tha aon nighean agam," ars esan. "Nach saoilinn fhìn nach biodh an nighean fhèin deònach sibh a bhith ag obair a-mach leithid an latha an-diugh." "An-dà, ma tha an Donas air a màthair tha seachd air an nighinn," ars esan. "'S i fada as miosa na a màthair." "Well," ars esan, "'s an toir thu dhòmhsa i?" ars esan. "An-dà, chan fhaic mise duine a-riamh," ars am bodach, "dha lùiginn i," ars am bodach, "ach ma tha thu a' smaointinn," ars esan, "gun trèan thu i," ars esan, "gu dearbh," ars esan, "chan ann ga cumail bhuat a tha mise," "Well, riosgaidh mi fhìn sin," ars esan. "Ò well, ma-thà," ars am bodach, "sin an taigh agus theirig suas," ars esan. "Agus nuair a thèid mise dhachaigh," ars esan, "cha ghabh mi orm gum faca mi thusa idir," ars esan. "Agus ma chanas mise," ars esan, "gum faigh thu i," ars esan, "chan fhaigh thu cnàimh dhe a màthair,


Ach ma chanas mise nach fhaigh thu i," ars esan, "gheibh thu a's a' mhionaid o a màthair i," ars esan. "Nach thugainn sibh pèin chun an taighe?" "Ò cha dèan math dhomh," ars esan. "Nach fhalbh thusa," ars esan, "agus cùm suas chun an taighe," ars esan. Dh'fhalbh an gille suas chun an taighe, 's cha robh a-staigh ach a' chailleach 's a chan e, ach an nighean 's a màthair. Agus nuair a chaidh an gille a-staigh, ò rinneadh a bheatha, agus dh'iarr iad air teannadh suas. Dh'fhaighneachd iad cò às a thàinig e, 's dh'innis e. Dh'fhaighneachd e cà robh fear an taighe. "Tha e a' treabhadh," ars a' mhàthair. "A dhuine, nach ann aige a tha an droch latha treabhaidh an-diugh," ars esan. "Chan eil sìon ceàrr air an latha," ars a Tha an latha math gu leòr. Cha ruig a leas duine sam bith a bhith a' gearan air an latha an-diugh," ars ise. "Cha ruig e a leas a bhith .... Ma dh'oibricheas e gu math," ars ise, "bidh e blàth gu leòr. Cha tig sìon ris mur tig an leisge ris." Cha tuirt an gille guth, ach nuair a thàinig an seo am bodach dhachaigh chuir e fàilte air a' ghille mar nach faiceadh e a-riamh e. 'S chuireadh an seo gu biadh iad. Agus thug an gille làmh air botal 's riaraich e drama. Agus nuair a thug e a' ghlainne dhan bhodach dh'òl e i.


A neo-ar-thaing nach còrd sin riutsa," ars a' chailleach. Agus bhruidhinn e an seo airson na h-ighinn. "An-dà," ars am bodach, "chan eil a chuideachadh agamsa ach an nighean," ars esan, "agus an latha a thrèigeas an nighean mi," ars esan, "tha mi ullamh air fad," ars esan. "Agus chan eil mi airson an nighean a thoirt a dhuine sam bith," ars esan. "Èist! Dùin do bheul," ars a' chailleach. "Dè an turas a tha thusa a' gabhail rithe? 'S beag a fhuair thu a-riamh dhe dragh. Gheibh thu an nighean gun teagamh," ars ise. 'S e bun a bh' ann, 's ann a rinneadh airson pòsadh, e fhèin 's an nighean, 's phòs iad. 'S nuair a bha e seo a' dol a thilleadh dhachaigh cha robh pasaid ann ach am pònaidh. Agus bha e a' dol ga toirt leis air a chùlaibh. Thàinig a' chailleach a-mach agus pasgan bhataichean aice, agus shìn i dhan nighinn iad. "Seo a-nis," thoir leat siud. "Tha mi cinnteach gur iomadh latha a chuireas tu feum orra." Cha do leig esan sìon air. Ach dh'fhalbh iad an seo, 's dh'fhàg iad beannachd aca. 'S cha robh iad fada air falbh nuair a dh'fhalbh an cù aige an deòidh maighich. Dh'èigh esan dhan chù, 's cha tug an cù feairt air ach a' ruith na maighich gus an tug e fairis. Nuair a thill an cù chuir esan a làmh na phòca,


's thug e a-mach an daga 's chàireadh ris a' chù i 's mharbh e e. "Carson," ars ise, "a chaidh thu a mharbhadh a' choin?" "Carson a bha mi a' dol ga chumail?" ars esan. "Creutair sam bith nach gabh mo chomhairle," ars esan, "carson a bha mise gus a bhith ga bheathachadh? Laigheadh e ana shiud." Cha tuirt ise guth. Ach an ceann greise chuala e brag air a chùlaibh air an rathad, 's thug e sùil, 's bha i an dèidh na bataichean a leigeil às. Agus chùm e seo air aghaidh. 'S bha allt mòr eadar e 's an taigh. Bha àth air an allt far am faigheadh beathaichean a-null 's a-nall. Agus ghabh esan chun a' bhìdeag bu mhiosa dhen allt leis an each. Thòisich e air cur a-null an eich, 's cha rachadh an t-each a-null dha ach a' bacadh. Dh'iarr e oirrese seo tighinn dheth. Thàinig i dheth 's leum e fhèin dheth, 's dh'fhalbh e 's thug e a-mach an daga 's chàireadh ris ... ri cluas an eich e 's mharbh e e. "M' anam," ars ise, "carson a chaidh thu a mharbhadh an eich," ars ise. "'S dòcha nach eil beathach sam bith a rachadh a-null an sin." "Carson a bha mi a' dol ga chumail?" ars esan. "Creutair eile nach toireadh feairt, nach dèanadh an rud a dh'iarrainn air, carson a bha mise gus a bhith ga bheathachadh?" ars esan, "Laigheadh e


ana shiud," ars esan. Dh'fhalbh e 's dh'fhuasgail e dheth an dìollaid. "Seo," ars esan, "bheir leat siud," ars esan 's e a' tionndadh. "An-dà, cha toir," ars ise. "Dh'fhaodadh tu am fear air an robh i fhàgail beò. 'S e bu choltaiche a bhith ga tarraing na mise," ars ise. "An toir thu leat idir i?" ars esan. "Ò bheir mise leam i gu dearbh," ars ise, "ach tha mi a' smaointinn gum bu shuarach am "Chan eil e gu diofar," ars esan. Chuir i an dìollaid air a muin, agus thug i leatha dhachaigh i. Agus ò cha robh boireannach a-riamh na b' fheàrr na i. Cha robh sìon a dh'iarraidh esan nach robh aige a cheart cho ealamh 's a dh'iarradh e. Bhiodh esan ag obair a h-uile latha. Ach an seo an ceann na bliadhna dè chunnaic e a' dol seachad air doras an t-seop shaorsnachd ach a' chailleach agus eallach bhataichean oirre. Dh'fhalbh esan às a deòidh feuch gu dè bhiodh i ag ràdh. Chaidh i a-staigh 's bha an nighean a-staigh roimpe. "Seo," ars ise, "'s i a' tionndadh ris an nighinn. "Beir air a seo far mo mhuin," ars ise. "Tha mi cinnteach gur fhad o theirig na thug thu leat," ars ise, "mu dhruim an rasgail ud," ars ise. "A Dhia, a mhàthair," ars an nighean, "carson a bha sibh a' tarraing seo?" ars ise. "Cha tàinig


gin dhiubh sin an seo a-riamh," ars ise. "Dè tha thu ag ràdh?" ars a' chailleach. "Cha tàinig gin dhiubh sin an seo a-riamh," ars ise. "Nam biodh fhios agaibh dè rinn e." "Dè rinn e," ars ise. "Leabhara, rinn," ars ise, "nach robh sinn fad air falbh," ars ise, "nuair a dh'fhalbh an cù aige às deòidh maighich," ars ise, "agus o nach do thill an cù nuair a dh'èigh e dha, nuair a thill an cù," ars ise, "chuir e daga ris 's mharbh e e. Thàinig e an sin leis an each chun an uillt," ars ise, "'s tha mi a' smaointinn gur e a' bhìdeag bu mhiosa dheth," ars ise, "a thàinig e thuige leis," ars ise. "Bha e a' cur an eich a-null air an allt 's cha tigeadh an t-each a-nall dha, 's cha tigeadh beathach sam bith a-nall. O nach tigeadh an t-each a-nall air an allt dha," ars ise, "mharbh e e. 'S dè th' agam dhuibh," ars ise, "ach gura h-e mi fhìn a b' fheudar an dìollaid a thoirt leam dhachaigh air mo mhuin." "Ho ho," ars ise, "Nach e a chaidil," ars ise. "Nam bithinn-sa ann, cha dèanadh e e," ars ise. Dh'fhalbh esan, 's leum e a-staigh. "Thàna tu, a Dhonais," ars esan, "ga milleadh," ars esan. "Chosg i leth-cheud not dhòmhsa ga h-ionnsachadh, 's thàna tusa ga milleadh. Ach bheir mise ort nach tig thu a-rithist," ars esan. Rugadh air a' chaillich agus ghearradh a


h-àite-suidhe leis an sgithinn, agus a h-uile gearradh a rinn e oirre chuir e salann ann. Agus leigeadh air falbh a' chailleach 's i a' rànaich. Dh'fhalbh a' chailleach. Agus nuair a chaidh i dhachaigh bha am bodach na shuidhe aig an teine roimpe, agus cha d' rinn i ach gabhail suas agus a dà làimh a chur mu amhaich a' bhodaich. "Ò m' eudail thusa," ars ise, "seach fir an t-saoghail," ars ise. "Ged is iomadh rud a rinn mise ort, cha do rinn mi a-riamh orm a leithid 's a rinn mo chliamhainn. "Nach seall air mo dhìol aige," ars ise. "Cha chan mise guth riutsa gu sìorruidh tuilleadh," ars ise. Bha a' chailleach gu math dhan bhodach a-riamh. Cha leigeadh i a-mach e nam biodh fras uisge ann; dh'fheumadh e fuireach a-staigh. Agus dh'ionnsaich e a' chailleach agus dh'ionnsaich e a màthair. Agus sin agad mar a dh'èirich dhan fhear a chaidh a dh'iarraidh nighean na droch mhàthar.

