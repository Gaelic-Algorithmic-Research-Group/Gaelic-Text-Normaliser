Bha mèirleach aig MacLeòid agus mèirleach aig Mac 'ic Ailein. Bhiodh na tighearnan Gàidhealach a' cumail mèirleach daonnan, agus bha aig a' mhèirleach rudeigin a ghoid a h-uile h-oidhche, neo cha bu mhèirleach e. Chuir Mac 'ic Ailein agus MacLeòid geall gun ann aige fhèin a bha am mèirleach a b' fheàrr. Agus 's ann a chuireadh an seo cruinn feuch co-dhiù rachadh Mac ... thigeadh MacLeòid a-nall gu ruige Ormacleit na rachadh Mac 'ic Ailein a-null gu ruige Dùn Bheagain. Ach co-dhiù 's ann air Mac 'ic Ailein a thàinig a dhol a-null le a mhèirleach fhèin. Agus cha robh fios aca dè an dòigh air am feuchadh iad iad cò am fear a b' fheàrr, ach 's ann a chuireadh a chadal còmhla iad a's an aon rùm. Agus ghlasadh an rùm. Agus a's a' mhadainn an làrna-mhàireach nuair a dh'èirich iad, dh'fhaighneachd MacLeòid dhan mhèirleach aige fhèin, "Dè ghoid thu a-raoir?" ars esan. "Ò cha do ghoid sìon," ars esan. "Bu doirbh dhomh," ars esan, "'s mi ann an rùm glaiste." Thionndaidh mac 'ic Ailein ris a' mhèirleach aige fhèin. "Do ghoid thusa dad a-raoir?" ars esan. "Mhoire! Ghoid," ars esan. "Cha robh mise oidhche a-riamh nach goidinn rudeigin," ars esan. "Dè ghoid thu?" "Ghoid mi .. an t-site bha fodham. Tha e agam ana sheo," ars esan, "'s e ga thoirt a-mach às achlais.


'S e Mac 'ic Ailein 's e ghlèidh air MacLeòid. 'S ann aige bha am mèirleach a b' fheàrr.

