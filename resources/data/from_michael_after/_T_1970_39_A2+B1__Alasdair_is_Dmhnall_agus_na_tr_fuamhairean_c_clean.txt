Uel, cha chuala mise mu dhairis ach dithis ghillean a bha siudach. Bhiodh iad a' falbh car nan companaich aig a chèile. Agus 's e Alasdair is Dòmhnall a bh' orra. Agus 's e Albaich a bh' annta agus chaidh iad gu muir. Agus bha iad ... 's ann aig muir a bha iad ach bha triob a bha seothach bha iad aig muir, 's e thàinig orra ach droch shìde. Agus chaidh an soithichean a's an robh iad ... 'S e soitheachan seòl a bh' ann an uair sin. Chaidh an soitheach a chall agus cha do shàbhail duine ach an dithis acasan. Agus 's ann thall rathad air coast ... coast Africa na na taobhanan sin a bha iad. 'S ann a's na rìoghachdan thall a bha iad co-dhiù.


Uel, fhuair iad an tìr a thoirt a-mach an dithis aca. Chùm iad an tacsa a chèile a-riamh. Bha iad nan companaich dha chèile a-riamh 's chùm iad a-riamh còmhla. Agus fhuair iad gu tìr agus bha gunna chaidh a's ... a reigeadh ... Far an robh an reig air a' chladach an sin fhuair Dòmhnall, fhuair e gunna ann agus ammunition a bha sa bhàta. Agus far an deach iad air tìr cha robh ann ach coille. Uel, bha iad ... Chuir iad suas seòrsa de sgitheal àite ana shineach agus eadar siùil is maidean a bha iad a' faighinn a bha a' falbh às an t-soitheach agus ... Chuir iad suas seòrsa de sheada an sin de sgitheal dhaibh pèin agus chuir iad, seachad an oidhche ann. 'S thàinig biadh ... Bha biadh a's an t-soitheach 's nuair a chaidh i às a chèile an sineach ... chuireadh às a chèile ris a' chladach i ... Bha iad a' faighinn am bìdh air a' chladach. Agus bha iad ana sheo.


Agus bha iad a-nist lathaichean a's an seòrsa teant a bha seo, agus thuirt Dòmhnall, thuirt e ri Alasdair, "Uel," ors esan, "feumaidh sinn feuchainn ri falbh às a seo," ors esan. "Chan eil sìon a dh'fheum dhuinn fuireach an seo," ors esan. "Ged a bhitheamaid an seo," ors esan, "ma dh'fhaoidte nach tèid bàta ... nach tèid ort am bàta seachad an seo gu bràth," ors esan, "a dhèanamaid sign riutha airson ar togail," ors esan. Agus "Ò tha mi cinnteach," ors Alasdair, "g' eil e a cheart cho math dhuinn," ors esan. "Uel, ma-thà," orsa Dòmhnall, ors esan. "Feuchaidh sinn ri falbh a-màireach," ors esan. 'S ann mar seothach a bha. Làirne-mhàireach rinn iad deiseil 's thug iad leotha provision a bhiodh aca air an rathad. Dh'fhalbh iad co-dhiù 's cha robh iad fad sam bith air falbh nuair a chaidh iad a-mach às a' choille.


Agus fhuair iad clìoras a' choille a bh' ann agus lean iad rompa agus eadar sin is feasgar nochd iad ri baile. Agus chùm iad air agus chunnaic iad tigh mòr ana shineach agus rinn iad dìreach air a-mach ... Bha e pìos bho na taighean eile a-mach à iomall a' bhaile gu math. ... ri Dòmhnall, "Feuchaidh sinn an seo." Chaidh iad ... Rinn iad dìreach air an taigh agus nuair a bha iad gus a bhith aig an taigh thàinig an giolla a bha siud a-mach air an doras. "Air fi fa fuagaich," ors esan, "barradh an ... 's fhada a bha mo chorp ... "Dà," orsa Dòmhnall, ors esan, 's e freagairt, "Da thrian dha d' eagal dhut fhèin," ors esan, "agus trian oirnne 's chan eil fhios a'm," ors esan, "carson a bhiodh an trian sin fhèin oirnn," ors esan,


"'S goirid a bhios am measan beag dubh sin a-mach," ors esan, "cur ... cur deireadh ... cur oirre," ors esan. "Seall sin, a Dhòmhnaill," ors esan, "air a ... air an t-soitheach ud air bàrr a' chaisteil." Dh'fhalbh Dòmhnall 's dh'fheuch e suas air an t-soitheach 's chuireadh a-nuas na biorain i. A gum beireadh a' bhuaidh agus a' bheannachd," ors a', ors a' ... ors am fuamhair, ors esan. "Chan eil fhios nach e Dia fhèin a chuir thu rathad agamsa. Thig thusa a-staigh," ors esan, "agus bi sinn fhìn, bidh sinne," ors esan, "glè choibhneil fhathast," ors esan.

Uel, chaidh iad a-staigh. Fhuair iad biadh. Thàinig an seothach an oidhche, seadh, beul na h-oidhcheadh agus thuirt am fuamhaire ri Dòmhnall, "Nist," ors esan, "tha sinne ana seothach," ors esan, "a's a' bhaile a tha seo," ors esan. "Tha sinn ann triùir bhràithrean, triùir fhuamhairean," ors esan, "triùir bhràithrean," ors esan, "agus tha a h-uile fear againn," ors esan, "às deòidh


nighean an rìgh. Agus chan eil fhios agamsa," ors esan, "gu dè mar," ors esan, "tha a' dol a chàch," ors esan, "ach chan eil ... chan eil mise a' faighinn air aghaidh," ors esan. "Nuair a bhios mi," ors esan, "gus a bhith aig pàileas an rìgh," ors esan, "tha measan beag balganach donn a' tighinn a-mach," ors esan, "de rud beag bìodach," ors esan, "'s tha e a' dol a-staigh air mo bheulaibh 's a' tighinn a-mach air an taobh chùl dhìom," ors esan, "agus tha mi gun fheum an uair sin," ors esan, "agus feumaidh mi tilleadh dhachaigh. 'S chan eil fhios agamsa," ors esan, "gu dè mar tha ag èirigh dha m' bhràthairean eile," ors esan. "Ach tha fhios a'm," ors esan "g' eil iad às deòidh nighean an rìgh. Agus falbhaidh tusa còmhla riumsa a-nochd," ors esan. "Agus cuiridh tu crìoch air." "Dearbh fhèin," ors Dòmhnall. "'S mise nì sin."


Falbhaidh mise." 'S ann mar seothach a bha co-dhiù. Dh'fhalbh iad agus thuirt Alasdair ri Dòmhnall nuair a bha e a' falbh, gun fhiosta dhan fhuamhair, "Ach 's Dia riut," ors esan. "Na loisg air," ors esan. "Thalla thusa," ors Alasdair ... orsa Dòmhnall, "'s fanaibh sàmhach. Fan a-staigh," ors esan, "gus an tig mise." Dh'fhalbh ... dh'fhalbh iad co-dhiù. Bha iad a' falbh, e fhèin 's am fuamhair 's iad .... Nochd iad ri pàileas an rìgh. "Seo a-nist. Siud a-nist," ors am fuamhair, "am pàileas aige." "Glè cheart," orsa Dòmhnall. Agus, agus lean iad rompa, "Ò siud e! Siud e!" ors am fuamhair, "a' tighinn." "Cà bheil e?" ors Dòmhall, ors esan. "Siud e a-nall an sineach ... a-nall ana shineach," ors esan. "Ò seadh," ors Dòmhnall. "Thalla thusa agus thèid a ghabhail steapan beag


air thoiseach ormsa," ors esan, "agus gheibh mise e," ors esan. "Dh'fhalbh am fuamhair 's ghabh e suas. Ruith e suas dhà na trì steapan 's chaith Dòmhnall dìreach siud ris a' chridhe aige dìreach 's thuit e na a' dol ana shiud. Thill e dhachaigh gu pàileas an fhuamhair. "Cà 'l am fuamhair?" ars Alasdair. "Thalla. Ge brith cà 'l am fuamhair," ors Dòmhnall, "cha chuir e dragh orraibhse a-nochd." "A dhuine, dhuine!" ors esan, "cha stad thu," ors Alasdair, "'s e gus a ... gus an cuir thu dìreach ann an crois sinn." "Thalla thusa. Fan thu sàmhach." Chuir iad seachad an oidhche sin ann am pàileas an fhuamhair 's ge brith gu dè a bh' ann a dh'ionmhas na dh'airgead na dh'òr thug iad leotha làirne-mhàireach e. Agus "Faodaidh sinn," orsa Dòmhnall, "cha ruig sinn


a leas ... mam bidh sinn ullamh 's iad seothach," ors esan, "mam faigh sinn an triùir aca," ors esan, "a chur gu talamh," ors esan, "cha leig sinn a leas a dhol gu bàta idir," ors esan. "Bidh sinn ... bidh sinn beairteach gu leòr." Lean iad rompa agus cha do cha ghabhadh Dòmhnall comhairle na sìon dìreach gus an d' fhuair e a-mach cà an robh pàileas an ath fhuamhaire. Agus chunnacas pàileas an fhuamhaire. Bha i a-mach ... Bha i an iomall a' bhaile. Cha robh i a-staigh sa bhaile còmh ris na daoine idir. Bha i a-mach air iomall a' bhaile. Agus rinneadh dìreach oirre. Agus nuair a bha iad a' dìreach a' cromadh sìos thuice thàinig esan a-mach. "Ò fi fa fuagaich ...," ors esan. "Air ..." "Dà thrian dhe d' eagal ort fhèin," orsa Dòmhnall


agus trian oirnne agus chan eil fhios carson a bhiodh an trian sin fhèin orm," ors esan. "'S goirid," ors esan, "a bhios am maide beag dubh seo," ors esan, "nam achlais," ors esan, "a' dèanamh coileach dubh dhìot." "Feuch thusa air a' choileach sin air bàrr a' chaisteil e," ors esan. Dh'fhalbh Dòmhnall 's thog a suas an gunna dìreach 's dh'fheuch e air a' choileach 's chuireadh a-nuas na shileagan e. "À gum beireadh a' bhuaidh agus a' bheannachd ortsa," ors esan, "agus 's e Dia fhèin," ors esan, "a chuir seachad air mo bhràthair thu," ors esan, "nach fhaca e thu," ors esan. "Nam bitheadh," ors esan, "tha mi cinnteach gun robh thu orra a chumail," ors esan. "Chan fhaca mise," orsa Dòmhnall, "bràthair na ... na piuthar dhut. "Ach thig thusa a-staigh," ors esan ... am fuamhair ris, ors esan, "agus bidh thu fhèin 's mi fhìn


glè cheart fhathast," ors esan. Chaidh iad a-staigh co-dhiù. Agus fhuair iad biadh agus nuair a ghabh iad am biadh, "Nis," ors am fuamhair, ors esan, "Tha sinne ana sheo agus 's e Dia fhèin a chuir seachad air mo bhràthair eile thu," ors esan. "Tha e air ... 'S e tha ann an iomall a' bhaile a-mach an seo," ors esan. "Agus tha bràthair eile agam," ors esan, "nas fhaide na air aghaidh a's a' bhaile na seo," ors esan. "Agus tha an triùir againn," ors esan, "a' dol a choimhead air nighean an rìgh," ors esan, "agus," ors esan, "chan eil fhios agamsa," ors esan, "gu dè mar a chaidh dhaibhsan," ors esan, "na gu dè mar tha a' dol dhaibh," ors esan, "ach chan eil e ach a' dol meadhanach dhòmhsa." "Dè tha ag èirigh dhut?" ors Dòmhnall. "Tha," ors esan, "dar a bhios mi," ors esan, "gus a bhith aig a' phàileas," ors esan, "tha measan beag balganach donn a tha siud," ors esan,


"a' tighinn a-mach," ors esan, "agus tha e a' dol a-staigh air mo bheulaibh 's a' tighinn a-mach air an taobh eile dhìom. Agus," ors esan, "tha mi an uair sin cho slac," ors esan, "agus gum feum mi tilleadh dhachaigh." "Ò," orsa Dòmhnall "gabhaidh sin ciùradh," ors esan. "Gabhaidh," ors esan. "Falbhaidh tusa còmh riumsa a-nochd," ors esan, "leis a' mhaide bheag dhubh sin agad," ors esan, "agus nì thu an gnothach. "Glè cheart," orsa Dòmhnall, "Nì mise sin." Dh'fhalbh Dòmhnall. Nuair a thàinig beul na h-oidhcheadh an seo fhuair iad air dòigh agus thuirt Alasdair ris nuair a bha e a' falbh, thuirt e, "A ... dhut," ors esan, "tha am fear sin gu math nas treasa agad," ors esan, "na am fear a mharbh thu a-raoir," ors esan. "Agus na ... na leig leig leis," ors esan. "Thalla thusa," orsa ... orsa Dòmhnall, "Fan thusa a-staigh," ors esan, "agus gus an tig mise."


Dh'fhalbh e agus bha iad a' dol air aghaidh an seothach agus nuair a bha iad dìreach ... Sheall e. Bha pàileas an rìgh, bha iad a' teannadh oirre. Agus nuair a bha iad dìreach faisg a-null ... a' dol a-null thuice thàinig am measan. "Siud e, siud e!" ors am fuamhair, "a-nist," ors esan. "Bidh aige," ors esan. "Thalla thusa," orsa Dòmhnall, "coisich gu math air aghaidh," ors esan, "bìdeag air thoiseach ormsa," ors esan, "gus am faic mise ceart e," ors esan. Agus dh'fhalbh am fuamhair agus nuair a fhuair Dòmhnall ann an distance dha dìreach ligeadh air falbh a' bhatalla 's dh'fhàgadh am fuamhair na shìneadh ana shiud. Cha robh air seo ach seo fhèin co-dhiù. Thill Dòmhnall dhachaigh. "Cà 'l am fuamhair?" ors Alasdair. "Ge brith cà 'l am fuamhair," orsa Dòmhnall, "cha chuir e dragh ortsa an dà latha-sa. Faodaidh tu cadal glè shound


a-nochd às aonais," ors esan. Uel, 's e seo an rud a rinn iad 's chaidh iad a chadal 's làirne-mhàireach rinn iad deiseil agus rinn iad airson falbh. Agus thug iad leotha a h-uile airgead 's a h-uile sìon a b' fhiach an t-saothair a thoirt air falbh. Thug iad air falbh leotha e. Agus ghabh iad air aghaidh. Agus cha do stad .... 's cha do stad Dòmhnall 's cha rachadh e taobh sam bith na dh'àite sam bith gus an d' fhuair e a-mach cà an robh pàileas an fhuamhair eile. Agus ràinig iad ... Fhuair e a-mach cà an robh e 's rinn e dìreach oirre. Agus nuair a bha e gus 'ith aice thàinig an aon ... thàinig an t-uamhair a-mach. Bha an aon rann aige 's a bh' aig
càch:


"Dà thrian dhe d' eagal ort fhèin," orsa Dòmhnall, "agus trian oirnne agus chan eil fhios carson a bhiodh an trian sin fhèin oirnn," ors esan. "'S goirid a bhios am maide beag dubh a tha seo," ors esan, "a' cur gaiseadh th' annad," ors esan. "Seall sin," ors esan, "air an luing ud am bàrr mo chaisteil," ors esan. Dh'fhalbh Dòmhnall 's dh'fheuchadh oirre 's chuireadh a-nuas gach crann 's gach seòl na splinter o mhullach a' chaisteil. "Ò gum bitheadh a' bhuaidh agus a' bheannachd ortsa," ors esan, "agus 's e Dia fhèin a chuir an rathad ormsa thu," ors esan, "agus a chuir seachad air mo bhràithrean eile thu," ors esan. "Ach," ors esan, "thig thusa a-staigh," ors esan, "agus bidh thu mise 's tu fhèin," ors esan "... glè mhath dheth fhathast," ors esan. Chaidh iad a-staigh agus chuireadh air


dòigh biadh dhaibh. Fhuair iad biadh. Ghabh iad am biadh. "Nist," ors am fuamhair, ors esan, "'S e feum a th' agam ort," ors esan ... Agus bha am fuamhair a bha seo bha e sgrathail na bu ... na bu mhotha na càch. Bha e a cheart uiread 's ged a bhiodh an dithis eile air am fuineadh na chèile. Agus bha car de doubt aig Dòmhnall ann. "Ach 's e am feum a th' agam ort," ors am fuamhair, ors esan, "Tha triùir againn," ors esan, "an triùir bhràithrean," ors esan, "agus 's e Dia fhèin a chuir seachad air an dithis eile thu," ors esan, "chionn 's ann air an track aca thàna tu, agus a chuir thugamsa thu," ors esan. "Tha sinn," ors esan, "às deòidh nighean an rìgh. Agus chan eil fhios agamsa," ors esan, "gu dè mar a tha a' dol dhan fheadhainn eile," ors esan, "ach chan eil ach a' dol meadhanach dhòmhsa," ors esan. "Dè," orsa Dòmhnall,


"a tha a' tighinn ceàrr?" "Ò tha," ors esan, "nuair bhios mi gus 'ith aig an taigh," ors esan, "a h-uile oidhche," ors esan, "mi a' dol a choimhead ... tha measan beag balganach dubh a tha siud," ors esan, ... "donn a tha siud a' tighinn," ors esan, "agus tha e a' dol a-staigh air mo bheulaibh 's a' tighinn a-mach air an taobh chùil dhìom." "Ò," orsa Dòmhnall, ors esan, "gabhaidh sin ciùradh." Agus "Ò gabhaidh," ors esan, "Falbhaidh tusa còmh riumsa a-nochd," ors esan, "agus bheir thu leat am maide beag dubh a tha sineach. "Falbhaidh," ors Dòmhnall. Uel, thàinig an seo beul na h-oidhcheadh 's nuair a ... Dh'fhalbh iad an seo, e fhèin 's am fuamhair. Agus ràinig iad an seothach gus na sheall am fuamhair dhàsan gum b' e seo pàileas an rìgh. Agus bha iad ... "Leanadh sibhse," orsa Dòmhnall. "Leanadh sibhse romhaibh,"


ors esan. Agus dh'fhalbh iad. Lean iad rompa. "Ò siud e, siud e!" ors am fuamhair, "a' tighinn a-nist." Agus "Sioft, sioft," orsa Dòmhnall, "an dàrna taobh," ors esan, "gus am faigh mise teans air," ors esan. Uel, shioft am fuamhair an dàrna taobh 's dh'fheuch Dòmhnall air a' mheasan dìreach 's rinneadh coileach dubh dheth. "À gu ... buaidh gus a làimh," ors a', ors am fuamhair. "Tha mise ceart gu leòr a-nist," ors esan. "Ò tha gu dearbh fhèin," orsa Dòmhnall. "Cha chuir am fear ud dragh ort tuilleadh." "Ò cha chuir," ors esan, "Tha mise ... tha mise a-nist ceart gu leòr." Lean iad rompa co-dhiù gu pàileas an rìgh. Agus nuair a ràinig iad pàileas an rìgh bha rampairean a bha sineach a bha sgrathail agus bha iad cho teann air a chèile. Uel, cha robh an geata, chan fhaicte throimhe. Cha robh rathad air faighinn a-staigh ... ann ... an fheansa; bha i


àrd. "Uel," ors an rìgh, ors esan, "tha sinn cho dona 's a bha sinn a-riamh," ors esan. "Tha deagh theans," orsa Dòmhnall, "gu bheil. "Ach a thìochdais," ors esan, "mur am feuch mi," ors esan, feuch am faigh mi," ors esan, "a dhol eadar a dhà dhiubh seo," ors esan. "Siuthad," orsa Dòmhnall, "Bu chòir dhut sin," ors esan. "Nam faigheadh tu a-staigh do cheann aon uair," ors esan, "rachadh an còrr dhìot a-staigh a-rithist." 'S e seo an rud a rinn am fuamhair co-dhiù. Chaidh e ann agus chuir e a cheann a-staigh. Fhuair e a cheann co-dhiù eadar an dà rampair a bha seo agus nuair a fhuair e a cheann a-staigh cha rachadh a cholainn a-staigh às a deòidh. Dh'fheuch e seo a cheann 's siud rud nach gabhadh. Cha tigeadh e a-mach. Bha na cluasan ga chumail. "A Dhia," ors am fuamhair. "Cha robh sinn a-riamh cho dona 's a tha sinn a-nist," ors esan. "Dearbh fhèin cha robh," orsa Dòmhnall, tha deagh theans," ors esan.


Agus ... "Ach 's e an rud a nì thu," ors am fuamhair, "thalla thusa," ors esan, "agus till dhan taigh agamsa fhathast agus gheibh thu tuagh bheag agus tuagh mhòr an sin agus bheir ... bheir leat an tuagh mhòr," ors esan, "agus gearraidh i seo. Gearraidh i fear dhe na rampairean." Dh'fhalbh Dòmhnall agus tharraing e air taigh an fhuamhair. Ràinig e. "Cà 'l am fuamhair?" ors Alasdair. "Ge brith cà 'l am fuamhair," orsa Dòmhnall, ors e, "bidh e ann an treis seo," ors esan, "ma dh'fhaoidte gum bi gu bràth," ors esan, "mas urrainn dhòmhsa." Agus thug e leis an tuagh. Dh'fhalbh e leatha. Thàinig e agus, "Siuthad a-nis," ors am fuamhair, ors esan, "feuch a-nist," ors esan, "am faigh thu na h-iarainn sin," ors esan, "a ghearradh." "Feuchaidh," orsa Dòmhnall. A' chiad sgailc a fhuair an t-iarann fhuair am fuamhair e ann aig an cliathaich a chinn leis


an tuaigh. Dh'èirich e air an fhuamhair ana shineach gus na chuireadh an ceann dheth leis an tuaigh. Sheo. Bi thusa ana shin. Agus dh'fhalbh Dòmhnall an uair sin, e fhèin agus chaidh e a-staigh thron fheansa agus chaidh e choimhead air nighean an rìgh. Agus co-dhiù ge brith fhad a bh' ann thàinig e dhachaigh. Dh'fhaighneachd Alasdair dheth cà robh am fuamhair. "Ò," ors esan, "ge brith cà bheil e," ors esan, "cluinnidh tu fhathast," ors esan, "cà ... cà am faigh iad e." 'S e seo rud a bh' ann. Nuair a dh'èireadh mu phàileas an rìgh an làirne-mhàireach fhuaradh am fuamhair air a cholpachadh a's ... a's an fheansa a's a' gheata ... anns an fheansa a bha man taigh. Cha robh fhios o Dhia cò rinn e. Cha robh fhios aige dè bha fear eile còmhla rithe cò bh' ann. Uel, bha iad a-nist treis ann an taigh an fhuamhair an sin. Thug iad


ùine ann agus thuirt Alasdair an seothach ris, "Uel," ors esan, "tha mise," ors esan "a' dol a dh'fheuchainn ri tilleadh, "ors esan, "gu ruige Alba air ais," ors esan, "ge brith gu dè tha thusa a' dol a dhèanamh." "Ò chan eil mise a' falbh idir," orsa Dòmhnall, ors esan. "Tha mise a' dol a dh'fhuireach an seo treis fhathast," ors esan. "Ò glè cheart," ors Alasdair. Agus ... "ach tha mise," ors esan, "a' dol agus feuch am faigh mi," ors esan, "gu ... bheil baile-phuirt an seo," ors esan, "a gheibh mi thuige," ors esan, "'s gum faighinn bàta a-null às an seo." "Ò faodaidh tu sin," orsa Dòmhnall, "tuilleadh. Tha airgead gu leòr agad a-nist. Cha ruig thu a leas a dhol gu bàta eile. Tha airgead nam fuamhairean agad uileag ... againn uileag a-nist," ors esan, "'s faodaidh sinn rud sam bith a dhèanamh." 'S e seo an rud a rinn iad co-dhiù. Làirne-mhàireach


an seo a dh'fhalbh an dithis aca 's bha iad am forfhais feuch gu dè an ùine a bha baile-puirt bhuapa 's fhuair iad an seothach a-mach gun robh a leithid seo a dh'àite 's chuir iad an aghaidh air. Ràinig iad am baile-puirt. Uel, bha iad a' dol ma chuairt an sin 's bha i a' faighneachd ... a' feòrach mu dheidhinn 's robh soithichean a' falbh às no an robh gin a' dol a-null às gu ruige Breatann. 'S fhuair iad an seo soitheach a bha dìreach deiseil a bha a' dol a sheòladh a-null gu ruige Breatann. Agus dh'fhalbh Alasdair agus dh'fhàg Dòmhnall slàn aige agus thuirt e gum biodh esan a-null fhathast às a dheòidh. Bha a-nist Dòmhnall cha robh e ach a' dol ma chuairt ana shin. Cha robh cion airgid air. Cha robh e ach a' doidseadh ana shiud. Ach gu dè rinn an seothach nighean an rìgh ach fàs trom. Agus cha robh fhios o Dhia


seothach idir, idir cò bu leis e na cò ... cò dha a bhuineadh e. Ach co-dhiù cha robh ... Bha an gnothach a' dol ma chuairt mar sin 's bha Dòmhnall ... Chuala Dòmhnall e mar a chuala gach duine e. Cha do leig e sìon air. Agus rugadh an seothach gille do nighean an rìgh. Ò bha iad uabhasach dorranach mar a bha an gnothach. Agus chaidh a h-athair far an robh fear-fiosachd a bha san àite, feuch gu dè an aon dòigh idir a ghabhadh dèanamh feuch am faighte a-mach cò bh' ann, na cò bu leis an gille. Uel, 's e a' chomhairle a thug an fhear-fiosachd air. "Uel," innsidh mise dhut gu dè rud a nì thu," ors esan. "Cuiridh tu suas taigh ... cuireadh i suas taigh," ors esan. "Cuir suas taigh dha d' nighinn," ors esan, "agus," ors esan, "bheir," ors esan, "tì is biadh," ors esan, "do dhuine sam bith a thèid an rathad an taighe," ors esan,


airson innse a chaitheamh-shaoghail, èisteachd a dhèanamh gu dè an saoghal a bh' aige na cà robh e na gu dè chaidh e throimhe 's a h-uile sìon dhen t-seòrsa. Agus 's ann mar seothach a bha. Chaidh an taigh a chur suas. Agus ò bha an taigh an sin 's cha robh duine ... cha robhar a' faighinn a-mach ... Bha h-uile duine bha a' gabhail biadh ann bha e ag innse dha mar a chaidh e ... dè a' chaitheamh-beatha a bh' aige 's gu dè na an t-àite a shiubhail e 's a h-uile sìon. Agus bha gille a-nist air fàs na chnapach. Bha e air choiseachd gu math. Ach an triob a bha seo cò chaidh an rathad ann ach Dòmhnall? Agus bha e na dhuine mòr an uair sin, le airgead 's le òr


Agus an latha a bha seo cò thàinig ma chuairt an taighe ach ... ach Dòmhnall. Agus dh'fhaighneachd e dhi ... Chaidh e a-staigh 's dh'fhaighneachd e dhi an robh sign a bha crochte a-muigh an seo an robh e ceart. 'S thuirt i gun robh, gum faigheadh e biadh ann ach e èisteachd a dhèanamh gu dè a' chaitheamh-beatha a bh' aige, na gu dè a h-uile h-àite a's an robh e, agus gu dè mar a chaidh e ... a chaidh e ... a thàinig e thron t-saoghal mar sin. Agus dh'iarr i air tighinn a-nuas agus chaidh Dòmhnall 's shuidh e suas. 'S cha robh e sìon an t-saoghal ach air suidhe suas air àite nuair a thàinig am fear beag 's e a' toddle-adh air feadh an ùrlair, thàinig e a-nall is sheas e aig a' ghlùn aig Dòmhnall agus thuirt e "Papaidh, papaidh!" ors esan.


Agus, "Dà gu dearbh," orsa Dòmhnall, "b' fheàrr leam fhìn gum bu mhi," ors esan. Agus ghabh ise amharas. Agus "Uel," ors ise, "Seadh," ors ise, "ma-thà, cluinneam d' eachdraidh," ors ise, "dè mar a chaidh dhut." Uel, cha do shaoil e. Uel, thòisich e 's dh'innis e a-nist a h-uile sìon an t-saoghal, mar a dh'fhalbh e 's mar a chaidh a reigeadh, e fhèin 's a chompanach agus mar a thàinig e rathad nam fuamhairean. Agus, "Seadh," ors ise, "tha thu dìreach aca," ors ise. "'S tusa," ors ise, "an oidhche chaidh am fuamhair," ors ise, "a mharbhadh," ors ise, "ann am feansa m' athar," ors ise, "'s tusa bh' ann," ors ise. "Ò uel," orsa Dòmhnall, "tha teansa gur e mi. Cha ruig mi a leas a dhol às àicheadh. 'S dòcha gun do dh'aithnich mo mhac fhìn mi," ors esan. "Ò glè cheart," ors ise. Uel, chaidh an uair sin brath chur an rathad


's fhuair an rìgh a-mach 's a h-uile sìon. 'S cha robh sìon ann ach dh'fheumadh e an nighean aige phòsadh agus fuireach còmhla riuthasan ana shiud, 's gun robh àite aige ana shiud. 'S nuair a bhàsaicheadh esan na ... gum b' e esan a bhiodh a-staigh às a dheòidh, neo a mhac, an dàrna duine aca. Agus 's e seo an rud a rinn Dòmhnall. Phòs e nighean an rìgh agus dh'fhan e còmh riutha. Agus tha fear eile cho math 's a rinn esan riumsa idir, ach cha do chuir e fiathachadh thugam chun na bainnse a-riamh. Ach co-dhiù dh'fhàg mise e fhèin agus nighean an rìgh còmhla 's cha deach Dòmhnall, cha tàinig e a-nall a dh'Alba tuilleadh.

