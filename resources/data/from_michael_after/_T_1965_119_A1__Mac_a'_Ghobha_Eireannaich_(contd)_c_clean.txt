Thàinig e a-nall gu ruige Glaschu 's fhuair e coidse cho geal ris an t-sneachda 's ceithir eich gheala. Dhràibh e gu ruige Sasainn. Agus chaidh e thron bhaile gun do ràinig e first class hotel a bha seo. Nuair a chaidh esan dhachaigh gu a dhìnneir, ò bha naidheachd mhòr aig a' mhnaoi. "Dhia," ars ise, "ach an turnout a chaidh seachad an seo an-diugh!" "Dè an turnout a bh' ann?" ars esan. "Bha coidse cheithir each," ars ise, "agus iad a cheart cho geal ris an t-sneachd," ars ise, "an coids agus na h-eich," ars ise. "A Dhia," ars esan, "ma-thà," ars esan, "sin dìreach an turnout a bhiodh aig m' athair," ars esan, "nuair a dh'fhalbhadh e," ars esan. "Agus mas e a th' ann," ars esan, "tha fios a'm càit am bi e. Bidh e a leithid seo a dh'hotel," ars esan. "Agus faigh thusa deiseil," ars esan, "agus thèid sinn ann gun fhios nach e th' ann," ars esan. Chuir ise uimpe, 's dh'fhalbh i fhèin 's e fhèin. 'S nuair a ràinig iad an hotel dh'fhaighneachd e de dh'fhear na hotel an robh a leithid a dhuine aige.


"Tha gu dearbh," ars esan. "Tha e fhèin 's an teaghlach," ars esan, "an seo." Chaidh an gille a-staigh 's dh'èirich an gobha na choinneamh, e fhèin 's a mhàthair, a chur fàilte air. 'S dh'èirich na h-igheanan. 'S thionndaidh e an seo ri athair. "Seo a-nist," ars esan, "a' bhean agam," ars esan, 's e a' tionndadh. Sheall an gobha oirre. "An e seo a' bhean agad?" ars esan. "'S i," ars an gille. "An-dà," ars esan, "tha mi a' smaointinn," ars esan, "gum faigheadh tu tè cho brèagha rithe an seo an Èirinn fhèin," ars esan. "Ò chan eil teagamh nach fhaigheadh," ars an gille, "ach 's e seo tè a ròghnaich mise," ars esan. "Ò well, ma-thà," ars an gobha, "'s dòch g' eil sin ceart gu leòr. Ma tha sibh pèin rèidh," ars esan, "'s e 's fheàrr sam bith." Fhuair a' chuid dhe na h-igheanan pòsadh mòr an Glaschu. Agus bha an gobha ceart gu leòr a-riamh tuilleadh dheth. Agus sin far do dh'fhàg mise iad.

