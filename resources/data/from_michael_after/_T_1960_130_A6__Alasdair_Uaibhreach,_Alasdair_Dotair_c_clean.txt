Seo fear a chompanaich an saoghal, Alasdair Uaibhreach a chanadh iad ris. Agus bha fear eile ann ris an canadh iad Alasdair Dotair agus tha mi a' tuigsinn gur e fàidh a bh' ann Alasdair Dotair. Bha Alasdair Uaibhreach a' smaointinn gura h-e b' fheàrr ceann na e fhèin. Agus chunnaic Alasdair Uaibhreach chunnaic e aisling a's a chadal, agus bha i a' cur uabhas air. Agus chuir e fios air Alasdair Dotair airson gum breithnicheadh e an aisling. Agus ràinig Alasdair Dotair agus dh'fhaighneachd a dheth dè an gnothach a bh' aige ris. Thuirt e gun robh gum faca e aisling agus gum feumadh e breithneachadh dha dè bu 's sgeul dhi "Dè chunna sibh?" ars Alasdair Dotair. "Ò feumaidh tu breithneachadh gun a h-innse idir dhut," ars esan. "An-dà, chan eil sin furasta," ars Alasdair. "Ò well, feumaidh tu a dhèanamh," ars esan, "neo bidh am bàs agad." "Well, ma-thà," ars Alasdair Dotair, "aidichidh tu an fhìrinn," ars esan. "Aidichidh," ars esan. "Chunna tu duine a's do chadal, nach e?" "'S e," ars esan. "Agus bha ceann òir air," ars esan, "agus muineal airgid agus com unga," ars esan, "agus luirgnean iarainn agus troighean luaithe," ars esan. "Nach e siud a chunna tu?" ars esan. "'S e," ars Alasdair Uaibhreach. "Well, ma-thà," ars esan, "chunna tu an saoghal, ars esan. "'S bidh e glè mhath fhad 's a bhios an ceann òir agus am muineal airgid air," ars esan, "agus an com ung cuideachd," ars esan. "Ach mo thruaighe, mo thruaighe an neach a bhios air uachdar," ars esan, "nuair a thig na luirgean iarainn agus na troighean luaithe," ars esan. "Ò chan eil annad ach an deamhan," ars Alasdair Uaibhreach. "Tha tu toillteanach air bàs." Rugadh air Alasdair Dotair 's chuireadh ann am prìosan e. "Ò ma-thà," ars Alasdair Dotair, "chan fhaod e a bhith nach toir thu dhomh mo rogha bàs," ars esan. "Well, gheibh thu sin," ars esan. "Well, 's e mo rogha bàs," ars esan, "mo


thràghadh air fuil, bàs socair, agus thoiribh mo chorp," ars esan, "dha m' chàirdean," ars esan, "airson mo thìodhlacadh." "Ò gheibh iad sin," ars esan. Chuir Alasdair Dotair fios air a chàirdean, agus thuirt e riutha nuair a ... iad a dh'fhaighinn tocsaid de dh'fhìon, agus nuair a stadadh a chuisle a shileadh, 's a bhiodh esan marbh, a thoirt air falbh cho luath 's a b' urra dhaibh agus a chur fodha a's an fhìon ach an ceann. Agus dh'innis e dhaibh an ùine a dh'fhàgadh iad ann e. "Agus nuair a bheir sibh às an uair sin mi," ars esan, "ma gheibh sibh a' chuisle a' bualadh," ars esan, "an oisinn a' chinn agam," ars esan, "bidh an t-anam annam," ars esan. "Agus mur am faigh," ars esan, "faodaidh sibh mo thìodhlacadh." Bhuaileadh cuisle air Alasdair Dotair 's bha a chàirdean timcheall air, 's nuair a lòr e seachad thug a chàirdean air falbh e. Rinn iad a h-uile sìon a dh'iarr e fhèin a dhèanamh ris. Bha an tocsaid aca deiseil 's chuireadh a's an tocsaid e, 's dh'fhàg iad ann e an ùine a bha e fhèin ag iarraidh fhàgail ann. An uair a thugadh am seo às e, bha iad a


a' feuchainn feuch am faigheadh iad a' chuisle a' bualadh, 's bha iad a' smaointinn gun robh iad a' faighinn na cuisle a' bualadh corra uair. Thòisich iad air dèanamh ris a h-uile sìon mar a bha e fhèin ag innse dhaibh. Ach thòisich Alasdair air tighinn beò. Mu dheireadh fhuair e ceart gu leòr. Cha robh rathad aige an uair sin aghaidh a nochdadh mum faighte a-mach gun robh e beò. Agus dh'fhalbh e dhan Fhraing. Agus bha latha ana sheo bha an gnothach cruaidh air. Bha an t-acras air 's cha robh rud aige ... gheibheadh biadh, 's chaidh e rathad caisteil mhòr a chunnaic e, 's chaidh e a-staigh dhan a' chidsin. Agus 's e an còcaire bha sa chidsin 's e fireannach a bh' ann. Agus dh'fhaighneachd a dheth am faigheadh e biadh. "À chan eil e furasta dhòmhsa biadh a thoirt dhut an-dràsta," ars an còcaire, ars esan. "Tha mòran de dh'uaislean," ars esan, "a's a' chaisteal," ars esan. "Tha mi trang," ars esan. "An-dà, ma bheir thu biadh dhòmhsa," ars Alasdair Dotair, "cuidichidh mise thu," ars esan. "'S e


còcaire a th' annam fhìn." "Ò glè mhath," ars esan. Thug e biadh do dh'Alasdair Dotair.

