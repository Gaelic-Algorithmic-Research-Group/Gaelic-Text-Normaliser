Informant : D.A. Johnson, Aird Mhór, South Uist.
SA 1972/130
Collector : D.A. MacDonald
A + B1

Buachaille Caora Caomhaig.

Well, chuala mi mar a bha siudach ann rìgh, agus bha e pòsta agus bha aona mhac aige, agus cha robh an gille ach òg nuair a bhàsaich a mhàthair. Agus dh'fhalbh e agus chuir e an gille gu ... gu ruige grianan àlainn an aona chraoibh far am faiceadh a h-uile duine 's far nach fhaiceadh duine e, agus banaltram leis agus i dèan ... dhèanadh i feum bana-sgoileir dha nuair a thigeadh e gu aois. Well, bha e a-nist a' dol air aghaidh mar seo, 's bhiodh an rìgh daonnan bhiodh e air falbh sa bheinn-sheilg an sin, 's bhiodh e uaireannan a' tadhal orrasan 's a' fàgail sealg aca, aig a' bhoireannach a bha seo. Agus 's ann a thòisich iad an seo a' comhairleachadh dhan rìgh, an luchd-comhairleachaidh aige, air ... gum b' fheàrr dha pòsadh mus do rinn e an gnothach mar siud.


Agus 's e seo an rud a rinn e co-dhiù. Phòs e. Agus bha e fhèin 's a' bhanrighinn òg an sin bha iad rèidh riaghailteach agus iad a' faighinn air aghaidh math gu leòr. Agus cha robh ... cha robh fhios aicese a-nist gun robh e pòsta reimhid idir. Ach cò thàinig ma chuairt an latha a bha seothach rathad na pàileis ach an Eachlair Amhlair, agus thuirt i ris a' bhanrighinn, "Seadh," ars ise, "Dè mar," ars ise, "tha thu a' faighinn air aghaidh," ars ise, "thu fhèin 's an rìgh?" ars ise. "Ò," ars ise, "tha mise 's an rìgh," ars ise, a' faighinn air aghaidh glè mhath," ars ise. "Ò seadh," ars ise. "Cha robh fhios agad," ars ise, "gun robh e pòsta reimhid idir." "Cha robh," ars a' bhanrighinn, "ma bha e pòsta." "Ò bha," ars ise. "Agus tha aona mhac aige," ars ise. "Tha e ann an grianan àlainn an aona chraoibh," ars ise, "far am faic a h-uile duine," ars ise, "'s far nach fhaiceadh e," ars ise. "Agus banaltram leis," ars ise, "agus i a' dèanamh feum


ban-sgoileir dha," ars ise. Well, cha robh air seothach ach seo fhèin. "Agus," ars ise, "ged a bhiodh an rìgh marbh a-màireach," ars ise, "'s ann leis a' ghille," ars ise, "a bhiodh a h-uile sìon tha seo," ars ise. "Cha bhiodh sìon agad." Ach co-dhiù seothach, an oidhche seo nuair a thàinig an rìgh dhachaigh, nuair a bha iad aig am biadh, thuirt a' bhanrighinn ris, "Bha sibhse," ars ise, "pòsta reimhid," ars ise. "Bha," ars an rìgh, ars esan. "Agus tha gille agaibh," ars ise, "ann an grianan àlainn an aona chraoibh," ars ise, "far am faic e a h-uile duine 's far nach fhaic duine e," ars ise, "agus agus banaltram leis," ars ise, "agus i a' dèanamh feum ban-sgoileir dha." "Tha cuideachd," ars esan. "Well," ars ise, "bheir sibhse dhachaigh," ars ise, "an gille," ars ise, "ana sheo," ars ise, "agus togaidh mise e," ars ise, "a cheart cho math," ars ise, "ged a bhiodh e leam fhìn," ars ise.


"Ò nì mise sin," ars esan, "ach beannachd dhutsa," ars esan, "agus mollachd do bheul d' ionnsaiche," ars esan. "Bheir mise mach an bheir mise dhachaigh an gille a-màireach," ars esan. 'S e seo an rud a rinn e co-dhiù. Làirne-mhàireach nuair a bha e a' tighinn, thadhail e, agus brith gu dè an duais a bh' aige ri thoirt dhan bhoireannach a bh' ann, phàigh e am boireannach, agus thug e leis an gille. Agus thàinig e dhachaigh leis a' ghille. Well, bha an gille bha e ag obair ann an sgoil - seadh, ag ionnsachadh sgoileadh san àm. Agus an làirne-mhàireach co-dhiù, nuair a dh'fhalbh an rìgh chuireadh an gille air falbh leis an stoc a bhuachailleachd nam beothaichean agus a' coimhead às an deòidh. Agus bha e ana shin, agus bha e mar sineach airson treis, agus cha robh an gnothach a' còrdadh ris. Ach an latha bha seothach co-dhiù bha e aig na beothaichean agus chunnaic e tarbh, agus thàinig an tarbh e a-nall agus bha e


a' dèanamh dìreach air, agus chuir e an cù air falbh, agus thuirt an tarbh ris, "Caisg an cù," ars esan, agus chaisg an gille an cù. Agus thàinig e a-nall far an robh an gille. "Chan eil thu," ars esan, "chan eil thu toilichte," ars esan, "a's an obair a th' agad an seo," ars esan. "Ò chan eil," ars an gille, ars esan. "B' fheàrr leat," ars esan, "an sgoil." "Ò b' fheàrr," ars an gille, ars esan. "Well, a-màireach," ars esan, "bheir leat do leabhraichean," ars esan, "agus thèid thu dhan sgoil," ars esan, "agus coimhididh mise às
deòidh nam beothaichean." Well, dh'fhalbh an gille an làirne-mhàireach 's thug e leis na leabhraichean gun fhiosta, 's ràinig e 's bha an tarbh roimhe. Agus ... "Thalla a-nist," ars esan, "dhan sgoil," ars esan. 'S dh'fhalbh an gille dhan sgoil. Agus bha e a-nist ùine mhòr a' dol dhan sgoil mar seothach, ach mu dheireadh fhuaireadh a-mach gun robh an gille san sgoil. Agus chuireadh cuideigin a shealltainn air feuch cò ... cò bha a' coimhead às deòidh nam beothaichean fhad 's a bha


esan san sgoil. Agus cha robh an gille ach a' gabhail ach chun nam beothaichean nuair a thigeadh e às an sgoil agus bheireadh e leis dhachaigh iad. Chunnaic iad an seothach gur e an tarbh a bha seothach bha a' tilleadh nam beothaichean thall 's a-bhos nan rachadh iad a dh'àite air chall sam bith, no am biodh iad a' dol air taobh sam bith nach robh còir aca a dhol. Bha e a' dol rompa 's gan tilleadh mu chuairt. Ach co-dhiù seothach, an latha bh' ana sheo chaidh an gille air aghaidh 's e a' falbh dhan sgoil agus thuirt an tarbh ris, "Nist," ars esan, "tha sinn air ar brath," ars esan, "agus," ars esan, "a-màireach," ars esan, "tha iad a' dol a dh'fheuchainn," ars esan, "air mise a mharbhadh," ars esan. "Ach," ars esan, "feuch," ars esan, "ma ... mas urrainn dhutsa," ars esan, "sam bith," ars esan, "gum faigh ... faigh thu," ars esan, "grèim ormsa," ars esan, "Faigh," ars esan, "grèim air adhairc orm," ars esan, "agus bheir mi fhìn an aire dhut," ars esan. "Agus," ars esan, "cuiridh iad brath chun na banrighinn," ars esan, "a-staigh,"


ars esan, "i a thighinn a-mach agus gum faiceadh i cho tapaidh 's a bha thu," ars esan. "Agus ma gheibh mise faisg oirre," ars esan, "cha ... chan fheàirrde i e." Well, 's ann mar seothach a bha. Làirne-mhàireach chruinnich ... chruinnich daoine 's chruinnich coin 's chruinnich a h-uile sìon 's thòisich iad ri ... ri carachadh an tairbh. Bha sin aca ri dhèanamh. Bha e a' faileachdainn orra. Bha esan uair dhe na h-uaireannan 's bha an tarbh dìreach a' dol seachad dìreach, 's thug e cruinn-leum 's rug e air adhairc air. Agus sin thuirt an tarbh, "Cùm ... cùm grèim air a sin," ars esan, "an-dràsta." Agus chuireadh an seo brath a-staigh chun na banrighinn agus i a' tighinn a-mach gum faiceadh i cho tapaidh 's a bha an gille seach feadhainn eile dhen a bha 's a - gun robh e air grèim fhaighinn air adhairc an tairbh. Agus thàinig ise a-mach agus an àm dhìse a bhith a' tighinn a-mach bha esan a' tighinn timcheall na pàileis air an oisinn eile, agus cha do rinn e dìreach ach tighinn


mu chuairt agus chuir e an adhairc foipe dìreach 's chaith e às a dheòidh i. Agus dh'fhàgadh ana shin i agus dh'fhalbh e, e fhèin agus an gille, agus thug iad an aghaidh air a' mhonadh. Well, chlìor iad a-mach dhan bheinn 's sguir i ga ruith. Agus bha iad an sineach a' falbh, agus ann am beul oidhcheadh an seothach thàinig iad air ... air baile feasgar, agus thuirt an tarbh ris-san ... Chuir e ... an tarbh chur e esan air a mhuin nuair a fhuair e clìoras a h-uile sìon agus bha e air muin an tairbh agus bha e ga tharraing mar sineach. Thuirt an tarbh ris-san, "Thig thusa a-nist a-nuas a-nist," ars esan, "agus marbhaidh tu mise," ars esan. "Ò cha mharbh," ars an gille, ars esan. "Ò marbhaidh," ars an tarbh, ars esan. "Cha dèan thu," ars esan, "cha dèan mise an còrr feum dhut tuilleadh," ars esan, "ge brith gu dè am feum a nì mi dhut marbh," ars


esan, "cha dèan mi feum dhut beò tuilleadh," ars esan. "Agus," ars esan, "nuair a mharbhas tu mi," ars esan, "feuch am broillein agam," ars esan, "agus gheibh thu feadan ana shin," ars esan, "agus," ars esan, "nuair a ... Bheir thu leat am feadan," ars esan, "agus," ars esan, duine sam bith," ars esan, "a bhios a' cur còir sam bith ort," ars esan, "tilg am feadan thuige," ars esan, "agus bidh mise na àite." Well, thòisich an gille air marbhadh an tairbh. Agus mharbh e an tarbh, agus dh'fheuch e am broillein aige agus fhuair e am feadan ann mar a bha e ag ràdh, agus thug e leis e. Agus dh'iarr an tarbh air dh'iarr e, "Bheir a-nist," ars esan, "bheir d' aghaidh," ars esan ... Seadh, mun do mharbh e e dh'iarr e air, "Thoir d' aghaidh air a' bhaile a tha sineach," ars esan, "agus gheibh thu àite air choireigin ann," ars esan, "airson gus am faic thu," ars esan, "gu dè rud a nì thu," ars esan. 'S ann mar seothach a bha co-dhiù. Nuair a


ribig is ghlan e am feadan a bha seothach agus thug e leis e agus dh'fhalbh e. Agus thug e aghaidh air a' bhaile, agus bha taigh beag a bha ... pàileisean mòra a's a' bhaile an sineach, agus bha taigh beag a's ... a-mach ana shineach ann an iomall a' car an iomall a' bhaile, faisg air a' phàileis a bh' ann sheothach, agus chaidh e chun an taighe. Agus bhuail e aig an doras agus thàinig boireannach a dh'fhosgladh an dorais agus dh'fhaighneachd e am faigheadh e cuid na h-oidhcheadh aice. Agus thuirt i ris gum faigheadh, e a thighinn a-staigh. Agus thàinig e a-staigh. "Tha mi ag aithneachadh," ars ise, "gur e srainnsear a th' annad," ars ise. "Ò 's e," ars esan. "'S e seo," ars esan, "a' chiad turas a bha mi an seo a-riamh," ars esan, Agus "Dè," ars ise, "a tha fo-near dhut?" ars ise. "Ò," ars esan, "tha mi coingeis," ars esan. "Tha mi airson," ars esan, "obair fhaighinn," ars esan. "An-dà, gu dearbh fhèin," ars ise, "slàn an Dè fhèin


orm fhìn," ars ise. "Tha gille agam," ars ise, "ana sheo," ars ise. "Tha naoi ... Tha tòrr ghobhar agam," ars ise, "agus," ars ise, "bha gille agam ana sheothach," ars ise, "'s e bhiodh gam buachailleachd," ars ise, "fad an latha," ars ise. "Agus b' fheàrr leam fhìn," ars ise, "gum fuiricheadh tu agam," ars ise, "agus gu ... gum biodh tu a' buachailleachd nan gobhar," ars ise. "Ò nì mise sin," ars esan, "son ... an-dràsta co-dhiù," ars esan, "gus am faic mi gu dè nì mi," ars esan. Well, 's ann mar seothach a bha. Co-dhiù seothach chaidh iad a chadal. 'S làirne-mhàireach nuair a dh'èirich iad sheall ise air na gobhair 's leig i a-mach na gobhair co-dhiù far an robh iad. Agus bha aon dà fhichead gobhar aige ana shin. Agus thuirt i ris an gille a bh' aice reimhid gun robh e ... gun a chaill e mòran dhiubh, gun robh suas ri ceithir fichead gobhar aice 's ... gun robh e ... gun robh e gan call air feadh na beinneadh. "Ach," ars ise, "tha," ars ise, "trì fuamhairean," ars ise, "air ... sa bheinn a tha seothach," ars ise. "Tha iad mu choiseachd latha bho chèile,"


ars ise, "agus tha am màthair ann cuideachd," ars ise. "Ach air na chunna tu a-riamh," ars ise. "brith cà 'n tèid thu leotha," ars ise, "na teirig," ars ise, "rathad nam fuamhairean," ars ise. "Ò cha tèid," ars esan. Agus co-dhiù seothach dh'fhalbh e 's thug e leis biadh, agus bha e gus 'ith a-mach fad an latha co-dhiù gu beul na h-oidhcheadh. Agus dh'fhalbh e 's ghabh e fo ... nan gobhar. Thug e leis iad 's ghabh e air falbh. Bha e a' falbh 's a' falbh 's thug e an aire seothach do phàileis a bh' ana sheo. Agus dh'fhalbh e agus ghabh e ... Bha gàrradh pìos bhuaipe, agus ghabh e chun a' ghàrraidh agus leag e beàrn a's a' ghàrradh agus chuir e a-staigh na gobhair ann. Ach cha robh e fada air an cur a-staigh, agus bha craobh a's a' ghàrradh. Cha robh e fada air an cur a-staigh dhan ghàrradh nuair a chuala e "Fith fath fuamhaich air barraibh an fhàlairidh. 'S fhada bha mo chorp ? air feadh 'ga meirgeadh 's a tolladh a' feitheamh air grèim dhe d' fhuil agus balgam ... a' feitheamh air grèim dhe d' fheòil


agus balgam dhe d' fhuil-sa," ars esan. "Ach bheir mise ort," ars esan, "nuair a dh'itheas mise," ars esan, "nach bi agadsa ach gigein a's gach goigein dhìotsa," ars esan. Agus bha esan ann am mullach na craoibheadh shuas, agus e ag obair air seinn an fheadain. Thàinig am fuamhaire agus bha an talamh a' dol air chrith fo chasan nuair a bha e a' tighinn, agus ràinig e suas agus "Thig a-nuas às a sin," ars esan, "gu h-ealamh," ars esan. "Seo," ars esan, "beir air ... beir air an rud tha seo agam," ars esan. "Tilg orm e," ars am fuamhaire. Thilg e sìos am feadan 's bha an t-òganach a bha sin air a bheulaibh. Am bad a chèile a ghabh e fhèin agus am fuamhaire. Agus thòisich iad air carachd 's air obair an sineach, agus uair dhe na h-uaireannan a seo bhac am fear seo bhuaithe, agus leum e na tharbh agus chuir e an adhairc a's a' chorp aige agus bhrùchd e is an talamh e. "Am bàs air do chionn, a bhèist," ars esan, "gu


dè d' èirig?" ars esan. "Ò 's iomadh rud sin," ars am fuamhaire, "èirig a th' agam," ars esan, "ach chan eil sìon a th' agam," ars esan, "nach fhaigh thusa," ars esan, "ach leig leam mo bheatha," ars esan. "Well," ars esan, "cluinnidh mi an toiseach," ars esan, "gu dè th' agad," ars esan. "Ò," ars esan, "tha a h-uile seòrsa agam," ars esan. "Tha," ars esan, "tha deise agam," ars esan, "a tha cho brèagha 's a chunna duine a-riamh mu chroit," ars esan, "'s nì i feum dha duine sam bith a dh'fheuchas air i," ars esan. "Tha sgàthan agam," ars esan, "nuair a sheallas mi ann; tha cìr agam," ars esan, "nuair a chìreas mi mo cheann," ars esan, "bidh fiamh an òir far an dàrna taobh dheth 's fiamh an airgid far an taobh eile," ars esan, "Agus tha sgàthan agam agus nuair a sheallas mi ann," ars esan, "chì mi," ars esan, "fiamh an òir far an dàrna taobh dhe m' aodann agus fiamh an airgid far an taobh eile dheth," ars esan. "Agus tha de dh'airgead agam," ars esan, "'s tha ... tha de dh'òr agam 's tha iomadach rud eile a bharrachd air


an sin agam," ars esan. "'S chan eil sìon a th' agam," ars esan, "nach ... nach fhaigh thusa," ars esan, "ach leig leam mo bheatha," ars esan. "Thalla," ars an tarbh, ars esan, 's e a' toirt fùcadh dha, "Bidh sin agam agus do bheatha còmhla ris," ars esan. Agus chuireadh crìoch air an fhuamhaire. "Thig a-nist a-nuas," ars esan, "agus gabh charge às a siud," ars esan. Agus thàinig an gille a-nuas agus bha am feadan roimhe ana shin, agus cha d' rinn e ach am feadan a ribigeadh 's a ghlanadh agus thog e e, agus ... Dh'fhalbh e sìos 's ghabh e sìos chun na pàileis 's dh'fhàg e na gobhair ana shin. Agus bha bha fàlairidh aig an fhuamhaire an sineach. Agus dhreasaig e e fhèin suas le aodachan, le deise an fhuamhaire agus leis ... leis a' chìr 's leis an sgàthan 's leis a h-uile seòrsa a bh' ann 's bha ... 'S e duine eile a bh' ann an uair sin. Agus dh'fhalbh e agus leum e air muin na fàlairidh agus dh'fhalbhadh air cuairt leatha. Agus mar a ràinig e gach àite


ràinig e am baile a's a robh e fhèin. Agus ràinig e taigh an rìgh a bh' ana shin. Agus bha nighean an rìgh agus i a-mach, agus thug i an aire dhan duine a bha seo. "Chan fhaca i a leithid a-riamh dhen t-seòrsa cho riochdail ris, cho brèagha ris. Thuit i ann an trom-ghaol ris. Agus rinn i seothach ... 'S ann a dh'fheumadh i a h-uile duine a bha san àite a-nochd a chruinneachadh a dh'àite agus pàrtaidh a thoirt dhaibh feuch am faiceadh i sgeul air an duine seo ann, feuch am faigheadh i grèim air, gum faigheadh i na bhruidhinn. Ach co-dhiù nuair a chuir ... dh'fhàs e sgìth a' walkadh 's a' trabhaileadh 's a bha an t-àm aige a bhith a' tighinn chun nan gobhar thàinig e dhachaigh, agus chuir e a-staigh an fhàlairidh agus chìr e ri calg 's an aghaidh a cuilg 's thug e dhi botal fìon 's buileann cruithneachd 's chuireadh a-staigh, 's ghlasadh suas a' phàileis, agus ghabhadh chun nan gobhar agus chuireadh a-mach iad, agus bha fichead eile gobhar


a bh' aige a bharrachd air a falbh, a's a' ghàrradh. Ràinig e taigh na ... a' bhoireannaich aig an robh e, agus cha robh sìon aig na gobhair ach gun a choisich iad dhachaigh leis cho buidheach 's a bha iad. "A Dhia, Dhia," ars ise, "càit an robh thu leis na gobhair?" "Ò 's coma sin," ars esan, "cà robh mi leotha," ars esan. "Bha," ars esan, "air feadh chlachan 's chreagan 's sgalladhaichean," ars esan, "'s a' cromadh 's a' dìreadh," ars esan, "agus ... "Tha," ars ise, "feadhainn eile agad a bharrachd a-nochd," ars ise. "Ò tha," ars esan, "fichead," ars esan, "a fhuair mi," ars esan, "air feadh chreagan an siud," ars esan. Tha mi air ... an e na gobhair a bha thu fhèin a' call a bh' ann gus nach iad," ars esan, "ach tha iad ana sheo," ars esan, "còmh ri càch. Thug mise leam iad," ars esan, "a h-uile seòrsa a bh' ann," ars esan, "bha a' tachairt rium." Agus ... "A Dhia," ars ise, "feuch nach eil ... nach robh thu rathad taigh nam fuamhairean." "An-dà, tha mi cinnteach," ars esan, "nam bithinn-sa


rathad taigh nam fuamhairean," ars esan, "nach bithinn an seo an-dràsta," ars esan. Ach co-dhiù ... "An-dà," ars ise, "tha ... tha pàrtaidh mhòr," ars ise, "gu bhith aig nighean an rìgh a-nochd," ars ise. "Tha e coltach leamsa," ars ise, "gum faca i marcaiche," ars ise, "a' dol seachad an seothach an-diugh," ars ise. "Chan fhaca mise e an dearbh," ars ise, "ach tha e coltach leam gum faca ise e," ars ise, "agus gu ... nach fhaca i a leithid a dhuine a-riamh cho ... cho riochdail ris," ars ise. "Agus," ars ise, "tha i ... cruinneachadh aice air a h-uile duine a tha san àite a-nochd," ars ise, "feuch," ars ise, "am faic i ... faic i nam measg e," ars ise. "Agus 's ann as fheàrr dhut," ars ise, "a dhol ann," ars ise. "An-dà, 's ise a bhios treis," ars esan. "Tha mise sgìth gu leòr," ars esan, "mar a tha mi," ars esan, "gun a dhol," ars esan, "gu ruige na pàrtaidh. Tha mi," ars esan, "a' dol dhan leabaidh," ars esan, "nuair a gheibh mi mo shuipeir." 'S e seo an rud a bh' ann co-dhiù. Thug e an leaba air. Agus làirne-mhàireach an seo nuair a dh'èirich e rinn e deiseil 's


dh'fhalbh e. Fhuair e na gobhair 's ghabh e 's dh'fhalbh e leis na gobhair. Agus ràinig e a' phàileis a bha seothach, agus chaidh e seachad oirre an-diugh agus ràinig ... gus do ràinig e an ath phàileis nam fuamhairean. Agus rinn e mar a rinn e an-dè. Ghabh e chun a' ghàrraidh agus leag e beàrn a's a' ghàrradh, agus chuireadh a-staigh na gobhair ann. Agus bha craobh a's a' ghàrradh agus chaidh e gu ruige ... Dhìrich e gu ruige mullach na craoibhe agus thòisich e ri seinn an fheadain. Ach cha robh e fada co-dhiù a' seinn an fheadain an seo nuair a chualas "Fith fath fuamhaich air barraibh an fhàlairidh, 's fhada a bha mo chorp air feadh ga meirgeadh 's a tolladh, a' feitheamh grèim dhe d' fheòil agus balgam dhe d' fhuil. Bheir mise ortsa nach bi agad ach gigein a's gach goigein dhìotsa nuair a ruigeas mise thu," ars esan. "Gabh don làr," ars esan, agus cuir a-staigh do chuid ghobhar ann." Agus ghabh e a-nuas an seothach agus an coltas cho fiadhaich air. Agus ràinig e


a-nuas a' chraobh agus dh'èigh e dhàsan, "A-nuas à sin gu h-ealamh," ars esan. "Seo," ars esan, "beir air a seo," ars esan. "Tilg orm e," ars am fuamhaire. Thilg e sìos am feadan. Bha an t-òganach air a bheulaibh. Am bad a chèile ghabh e fhèin agus am fuamhaire, agus thòisich a' charachd agus thòisich an obair an sineach. Agus mu dheireadh an seothach nuair bha iad sgìth ag obair an sineach, bhac esan. Leum e a-mach agus bhac e 's leum e na tharbh, 's chuireadh an adhairc ann an corp an fhuamhaire agus bhuaileadh ris an talamh e. Agus ... "Am bàs os do chionn, a bhèist," ars esan. "Gu dè d' èirig?" ars esan. "Ò 's iomadh rud sin," ars am fuamhaire, ars esan. "Chan eil sìon a dh'iarradh duine," ars esan, "nach eil agamsa," ars esan. "Tha deise agam," ars esan, "'s nì i an gnothach a dhuine sam bith a chuireas air i," ars esan. "Chan eil e gu diofar ... beag no mòr," ars esan. "Agus," ars esan, "tha


sgàthan agam," ars esan, "agus tha cìr agam," ars esan. "Nuair a chìreas mi mo cheann," ars esan, "bidh fiamh an òir far an dàrna taobh dheth 's fiamh an airgid far an taobh eile," ars esan. "Agus nuair a sheallas mi a's an sgàthan," ars esan, "tha fiamh an òir far m' aodainn," ars esan, "agus fiamh an airgid far an taobh eile," ars esan. "Agus tha de dh'òr 's de dh'airgead agam," ars esan, "nach eil ... tha ... agus gheibh thusa," ars esan, "a h-uile sìon a th' agam," ars esan, "ach leig leam mo bheatha. "Thalla," ars an tarbh, ars esan, "bidh sin agam agus do bheatha còmh ris," ars esan. Agus thugadh an ath fhùcadh dha agus chuireadh crìoch air an fhuamhaire. "Thig a-nist a-nuas," ars esan, "agus gabh," ars esan, "seilbh a's a siud," ars esan. Agus thàinig an gille a-nuas, agus nuair a thàinig e a-nuas bha am feadan roimhe a-bhos,


agus cha do rinn e ach am feadan a ribigeadh 's a ghlanadh, agus chàireadh na phòca e, 's dh'fhalbh e 's ghabh e sìos. Ràinig e a' phàileis shìos, agus chuir e e fhèin an uair sin air dòigh. Nigh is ghlan e e fhèin agus fhuair e air dòigh, agus thàirngeadh a-mach am fàlairidh a bh' aige; agus dh'fhalbhadh cuairt leatha. Agus mar a dh'fhalbh ... mar a chaidh e an-dè chaidh e an-diugh rathad a' bhaile a's an robh e fhèin. Agus chunnaic nighean an rìgh e. Agus ma bha e brèagha an-dè 's ann a bha e brèagha an-diugh. Ach co-dhiù, dh'fheumadh i an ath chruinneachadh a dhèanamh a-nochd airson feuch am faiceadh i gu feum gun robh e rathad a' bhaile an àiteigin; ged nach robh e a' tionndadh suas. Agus ... Ach dh'fhalbh esan co-dhiù. Nuair a bha e sgìth thill e air ais, agus chuir e a-staigh an fhàlairidh 's chìr e ri calg 's an aghaidh a cuilg i 's thug e dhi botal fìon 's buileann cruithneachd,


's chuireadh a-staigh air ais i, agus ghabh e chun na pàileis, agus ghlasadh suas a' phàileis. Ach co-dhiù, dh'fhalbh e an uair sin agus ghabh e chun nan gobhar agus chuireadh a-mach às a' ghàrradh iad, 's bha fichead eile aige a bharrachd. Agus cha robh sìon an t-saoghal ach gun a choisich iad dhachaigh leis cho buidheach 's a bha iad. Agus ... "A dhuine, dhuine!" ars a' chailleach, ars ise, "feumaidh," ars ise, "g' eil thu an àite neònach air choireigin," ars ise, "leis na gobhair," ars ise, "leis cho buidheach 's a tha iad," ars ise. B' fheudar dhan chaillich brath a thoirt do chùbair airson cumain a dhèanamh leis na bh' aca de bhainne. Cha robh a ghlèidheadh am bainne aca. Agus ... "Cha robh mise an àite," ars esan, "ach air feadh chreagan is sgalladhachan 's sgrìobachan leotha siud," ars esan, "agus tha" ars esan "fichead eile a bharrachd agad a-nochd," ars esan, "a fhuair mise," ars esan,


air feadh na sgalladhachan an siud," ars esan. "Agus tha mi," ars esan, "gu math sgìth," ars esan. "ri an fhìrinn cuideachd," ars esan. "An-dà," ars ise, "cha d' fhuair nighean an rìgh," ars ise, "chan fhaca i an duine a-raoir," ars ise. "Tha an ath chruinneachadh gus 'ith aice a-nochd," ars ise. "Chunnaic i ... chunnaic i an-diugh a-rithist, tha e coltach leam, a leithid eile," ars ise. "Agus," ars ise, "tha an ath chruinneachadh gus 'ith aice a-nochd," ars ise, "feuch am faigh i e. Agus 's fheàrr dhut," ars ise, "a dhol ann," ars ise, "còmhla ri càch," ars ise. "An-dà, bidh ise treis mar sin," ars esan, "mun tèid mise ann," ars esan. "Tha mi seachd sgìth," ars esan, "mar a tha mi," ars esan, "air feadh," ars esan, "a' dìreadh chreagan 's a' cromadh chreagan," ars esan, "'s a' a' cruinneachadh ghobhar," ars esan, "'s gan cumail cruinn," ars esan. "Agus tha mi," ars esan, "a' dol a dh'fhalbh dhan


leabaidh." Well, 's e seo an rud a rinn e co-dhiù. Chaidh e dhan leabaidh. Agus làirne-mhàireach co-dhiù seothach, nuair a dh'èirich e 's a fhuair e deiseil, rinn e airson falbh. Agus o bha a' chailleach daonnan nuair bhiodh e a' falbh a' toirt bòidean air gun ... air na chunnaic ... air na chunnaic e a-riamh gun a dhol rathad nam fuamhairean. Agus o cha tèidheadh esan cha dèidheadh esan. Co-dhiù, co-dhiù, dh'fhalbh e. Ràinig e a-nist an dà phàileis a bha ... a chuir e crìoch orra ana shineach, agus chùm e seachad orra, agus ràinigeadh an treas tè. Well, nuair a ràinig e an treas tè rinn e mar a rinn e air càch, ghabh e chun a' ghàrraidh aige, agus leagadh beàrn ana shin, agus chuireadh a-staigh na gobhair dhan ghàrradh, agus chaidh e fhèin dhan chraoibh a bh' anns a' ghàrradh, agus thòisich e ri seinn an fheadain. Cha robh e fada a' seinn an fheadan nuair


a chualas "Fith fath fuathagaich air barraibh an albhagaich. 'S fhada bha mo chorp air feadh ga meirgeadh 's tolladh a' feitheamh air grèim dhe d' fheòil 's balgam dhe d' fhuil. Ach cha bhi agadsa ach gigein dhe gach
goigein dhìot," ars esan, "nuair a ruigeas mise thu," ars esan. "Bheir mise fhaicinn ... fhaicinn dhut," ars esan, "nach cuir thusa a-staigh do ghobhair," ars esan, "dha m' ghàrradh-sa a-màireach," ars esan. Agus ghabh e a-nuas agus bha an talamh ... Ma bha càch foghainteach bha iad seo ... bha e seo foghainteach. Agus 's e seo am fear bu an truime aca uile gu lèir, agus bha an talamh a' dol air chrith mar a bha e a' tighinn. Agus ràinig e a-nuas agus dh'èigh e dhàsan gu danarra e tighinn a-nuas às a siud. "Seo," ars esan, "beir air a seo," ars esan. "Tilg orm e," ars am fuamhaire. Thilg e sìos e agus bha an tarbh a bha sin air a bheulaibh. Cha do mheantraig e na dhuine an-diugh. Chaidh e na tharbh, agus chaidh e fhèin 's am fuamhaire am bad a chèile


Agus ged a bha e na tharbh fhèin bha am fuamhaire a' toirt ruithean math air, ach co-dhiù fhuair esan an seothach an adhairc a chur a's a' chorp aige 's chuireadh am fuamhaire air an talamh. Agus ... "Am bàs os do chionn a bhèist," ars esan. "Gu dè d' èirig? Ò dh'innis am fear seo gun robh a leithid aig an fhear seo 's a bh' aig càch. Agus cha robh sìon a bh' aige co-dhiù nach fhaigheadh esan e ach ... ach a bheatha a leigeil leis. Agus ... "Ò thalla," ars a "Am bàs os do chionn, a bhèist, gu dè d' èirig?" "Ò 's iomadh rud sin a th' agam," ars esan. Ach cha robh sìon a bh' aig càch eadar cìr agus sgàthan agus aodaichean nach robh aige agus òr agus airgead gu leòr. Agus ... "Gheibh thu ... gheibh thu a h-uile sìon dhe sin," ars esan, "ach," ars esan, "leig leamsa mo bheatha," ars esan. "Thalla," ars an tarbh, ars esan, "bidh sin agam agus do bheatha còmh ris," ars esan.


Agus chuireadh crìoch air an fhuamhaire. Agus nuair a chuireadh crìoch air an fhuamhaire dh'èigh e dhàsan. "Thalla ... thig a-nist a-nuas," ars esan, "agus gabh seilbh às a siud," ars esan. Agus thàinig e a-nuas agus bha am feadan roimhe air fhàgail ana shiud, agus thog am feadan agus ribig e e agus chuir e na phòca e, agus dh'fhalbh e agus ghabh e sìos gu pàileis an fhuamhaire. Agus bha fàlairidh aig an fhear sin mar a bh' aig càch. Thugadh a-mach i agus chìreadh le calg an aghaidh a cuilg i, agus thugadh dhi botal fìon agus buileann cruithneachd. Agus ghlas e suas a' phàileis agus dhreasaig ... dhreasaig e e fhèin co-dhiù, agus ghlas e suas a' phàileis agus dh'fhalbh e leis an fhàlairidh. Agus mar a thàinig e air gach rathad thàinig e rathad an rìgh a bha seo. Agus chunnaic ise e, nighean an rìgh agus o Dhia, dh'fheumadh ... feumaidh seo ... far an robh an duine co-dhiù, 's dh'fheumadh i


grèim fhaighinn air co-dhiù. Agus co-dhiù dh'fhalbh esan agus chuir e ... nuair a chuir e na chuairt i thill e air ais, agus chuir e a-staigh an fhàlairidh agus dhreasaig ... bhiadhadh suas i, agus ghlas e suas a' phàileis, agus chaidh e an uair sin chun nan gobhar, agus bha fichead eile aige a' tighinn a-mach a bharrachd air às a seo. Agus bha a-nist còig fichead aige, ceud gobhar aige a' tighinn. Agus ò cha robh fhios aig a' chailleach o Dhia. Cha d' fhuair i leithid a dhuine a-riamh na beatha. Cha robh fhios aice o Dhia cò às a Dhia bha ... bha e a' faighinn nan gobhar no ... no cà gu dè mar ... cà robh e gam feurachadh leis cho buidheach 's a bha na gobhair. Agus 's ann a dh'fheumadh ise tuilleadh measraichean airson a' bhainne aca. Cha robh àite aice a's an cuireadh i am bainne, na bh' aca de bhainne. Ach co-dhiù seothach, "An-dà," ars ise, "Cha d' fhuair i siud," ars ise, "sgeul .... Chan fhaca i sgeul a's a' chruinneachadh," ars ise,


air an duine a bha a dhìth oirre idir," ars ise. "An-dà, tha mi cinnteach nach fhaca," ars esan. Agus ... "Tha an ath chruinneachadh," ars ise, "gu bhith aice a-nochd. Tha e coltach leam," ars ise, "gun robh e mu chuairt an-diugh a-rithist," ars ise, "gum faca i a-rithist e, 's tha an ath chruinneachadh gus 'ith aice a-nochd. Tha i a' smaointinn g' eil e ... còir aige a bhith san àite a tha seo co-dhiù." "Dearbh, feumaidh gu bheil e sin," ars esan "mu bheil e air falbh a h-uile latha," ars esan. "Agus cà 'il e a' teicheadh air an oidhche?" ars esan. Ach ... "Agus 's ann as fheàrr dhut," ars ise, "dhut fhèin," ars ise, "a dhol ann a-nochd," ars ise. "Ò," ars esan, "bidh ise treis mar sin. 'S mise Dhia nach dèan," ars esan. "Tha mise seachd sgìth mar a tha mi," ars esan. "Sìon ach gun a choisich mi dhachaigh," ars esan, "airson," ars esan, "ag obair air feadh ghràpaich is chreagan o mhochthrath," ars esan, "sgeilpeachan is fiseagan, "ars esan,"a' toirt ghobhar às," ars esan. "Agus tha mi seachd sgìth," ars esan, "airson falbh," ars esan, "a chruinneachadh


sam bith," ars esan. "Ach tha mi a' falbh dhan leabaidh," ars esan. "Sin àite as fheàrr a fhreagras orm. 'S ann mar seo a bha co-dhiù. Dh'fhalbh e 's chaidh e a chadal. Agus an làirne-mhàireach dh'èirich e. Fhuair e deiseil. Fhuair e a bhraiceis 's fhuair e deiseil airson falbh leis na gobhair, 's dh'fhalbh e leis na gobhair. Bha deagh threud aige a-nist agus ... Lean e a-nist roimhe, agus ràinig e a' chiad phàileis agus chaidh e seachad oirre, 's ràinig e an dàrna tè agus chaidh e seachad oirre, agus an treas tè chaidh e seachad oirre. Agus cha robh roimhe a-nist ach a' chailleach, màthair nan gobhar ... nam fuamhairean. Agus dh'fhalbh e agus ràinig e an gàrradh aicese, agus leag e beàrn ann, agus chuir e a-staigh na gobhair, agus chaidh e dhan chraoibh. Agus ... "Hò," cha robh e fada an sin nuair a chuala e an èigh shìos, "B' fhurasta 'S fhurasta aithneachadh g' ann a' suirghe 's a' seirceadh a chaidh mo chuid mac-sa, nuair a thàna tusa seachad orra agus a


ràna tu mise a seothach. Ach bheir mise ort, nuair a ruigeas mise thu nach bi agadsa ach gigein a's gach goigein dhìotsa." Agus bha trì fiaclan ... Bha fiacail a' dèanamh feum bata dhi agus bha fiacail eile a' dèanamh an rothaid dhi agus fiacail eile a' dèanamh solas dhi. Agus ghabh i a-nuas agus ràinig i a' chraobh. "A-nuas," ars esan ... ars ise, "gu h-ealamh às a sin thu." "Seo," ars esan. "Beir air a seo," ars esan. "Tilg orm e," ars ise. Thilg e sìos am feadan thuice, 's bha an tarbh air a beulaibh. 'S an glaicibh a chèile ghabh e fhèin 's a' chailleach. Bha iad ana shin, e fhèin 's a' chailleach ag obair. Agus ma bha na fuamhairean làidir bha a' chailleach i fhèin bha i làidir. Ach uair dhe na h-uaireannan bhrist e tè dhe na fiaclan. "Ha," ars ise, "tha a' chiad chuid dhe m' thacsa air falbh an siud," ars ise. Agus ... o thè gu tè gus na bhristeadh na fiaclan 's nuair a bhristeadh na fiaclan


a's a' chaillich thuit i. "Am bàs os do chionn, a bhèist," ars ise. "Gu dè d' èirig?" ars ise. "Ò," ars ise, "'s mi a dh'aithnich," ars ise, "gun a dh'èirich a leithid eile dha m' chuid mac," ars ise, "nach ann a' suirghe 's a' seirceanach a bha iad," ars ise, "ach," ars ise, "nuair a ràna tu mise," ars ise, "cha leigeadh tu seachad idir orra. Ach," ars ise, "tha cho ... tha," ars ise, "de dh'òr 's de dh'airgead agamsa," ars ise, "agus a h-uile seòrsa a dh'fheumas," ars ise, "boireannach," ars ise. "Agus," ars ise, "chan eil sìon," ars ise, "nach fhaigh thusa," ars ise, "ach leig leamsa," ars ise, "mo bheatha." "Bidh sin agam," ars an tarbh, "agus do bheatha." Well, chuir e crìoch air a' chaillich, agus thuirt e ris-san, "Thig a-nist a-nuas," ars esan, agus gabh seilbh a's a sin," ars esan. "Agus tha deagh airgead agad a-nist," ars esan, "a's na pàileisean a tha sin," ars esan. Agus thàinig e a-nuas agus bha am feadan roimhe. Agus co-dhiù seothach dh'fhalbh e nuair sin agus bha fàlairidh aig a' chaillich


agus thug e leis i, agus chaidh e gu pàileis a' chiad fhuamhaire, agus dhreasaig e e fhèin suas ann an aodach an fhuamhaire a bha sineach, agus thug e leis an fhàlairidh agus dh'fhalbh e agus chaidh e cuairt, agus chaidh e air feadh ... ràinig e pàileis an rìgh mar a b' àbhaist. Agus bha an latha uabhasach fhèin teth, agus bha a' bhroilleach fosgailte mar seothach, broilleach na lèine aige fosgailte, far am faiceadh ise. Agus gu dè bh' air a' ghille ach ball-dòbhrain mòr fon chìch dheis aige, agus bha e air a bhroilleach agus bha e ris. Agus nuair a bha e a' dol seachad pàileis an rìgh bha an nighean a-muigh, agus thug i an aire dha. Agus bha i a-nist air droch bharail a ghabhail airsan co-dhiù. Cha robh e ann an cruinneachadh dhe na rinn i, an gille a bha ... a bh' aig a' chaillich a bha seo. Agus 's e oidhche Shathairne a bh' ann. Agus chaidh esan air ais, agus thug e leis na gobhair. Cheangail ... Ghlas e suas na pàileisean uileag, agus thug e leis na gobhair. Agus ràinig e taigh na caillich, agus bha bha fichead


gobhar eile aige a' tighinn a bharrachd a-nochd. Agus ò cha robh fhios aig a' chaillich o Dhia gu dè dhèanadh i. Ach co-dhiù seothach, 's e oidhche Shathairne a bh' ann, agus bha e a' dol a shifteadh. Agus cò thàinig an rathad ach nighean an rìgh. Thàinig i an rathad ann an disguise, agus bha i an taigh na caillich. Cha robh fhios aig a' chaillich gura h-i a bh' ann ceart gu leòr. Agus chaidh esan suas a shifteadh, agus chaidh ise ... Tha e coltach leam nach robh an doras dùinte, gun robh geòbadh air an dorast far an robh esan a' cur uime. Agus nuair a bha ... chuir e dheth an lèine thug ise an aire dhan bhall-dòbhran fon chìch dheis aige. Ghabh i dìreach a-staigh. "'S tusa," ars ise, "mo dhuine-sa," ars ise. "Mise!" ars esan. "Dìreach tusa," ars ise. "'S tusa," ars ise, "a tha a' falbh timcheall an àite a tha seo," ars ise, "o chionn lathaichean," ars ise, "le ... le fàlairidh dreaste suas," ars ise. Bha thu an-diugh ann,"


ars ise, "agus bha do bhroilleach ris," ars ise, "agus tha am ball-dòbhrain a tha sin," ars ise, "air a' chìch dheis. Thug mise an aire dha," ars ise, "agus feumaidh tu mise a phòsadh." "Ò cha mhise a bh' ann," ars esan. "Ò 's tusa a bh' ann," ars ise. "Tha agad ri mise a phòsadh," ars ise. Well, 's e seo an rud a bh' ann co-dhiù. Phòs e fhèin agus nighean an rìgh beagan ùine às a dheòidh sin. Chan eil fhios a'm an d' fhuair a' chailleach seirbheiseach eile, ach co-dhiù phòs e fhèin agus nighean an rìgh. Agus nuair a phòs iad an uair sin thòisicheadh ri tarraing an òir 's an airgid a bh' ann am pàileisean nam fuamhairean às gu ruige pàileis an rìgh. Agus thog iad an uair sin pàileis, nach dèanadh a' phàileis a bh' aig an rìgh a bh' ann nach dèanadh i taigh-chearc dhi. Agus bha e fhèin agus nighean an rìgh agus an rìgh ana shin agus an teaghlach aca còmhla.


Agus fhuair mise cead falbh agus tha ... Bha a' chailleach gam iarraidh airson buachailleachd, ach cha rachainn thuice. Sin agad mar a chuala mise am fear sin.

Ò well, a Dhòmhnaill Alasdair, chuala mi turas no dhà agaibh i siud, ach cha do dh'innis sibh a-riamh cho math siud fhathast i.
Ò chan eil fhios a'm.
Ò tha mi math, math.
Sin mar a tha, mar a chuala mise i.
Cha robh guth air dè thachair as a dheòidh sin dhan an tarbh.
Cha robh, ach nach do chuala mi gun do thionndaidh an tarbh suas a-riamh roimhe no na dheòidh tuilleadh, ach mharbh e na fuamhairean.
Dìreach.
Agus 's e Buachaille Caora Caomhaig a bh' aca air an sgeulachd.
AM Sin a chanadh ur n-athair rithe.
'S e a chanadh m' athair rithe.


Aha.
'S e
Ò well, tha sin math ga-rìreabh.
Sin agadsa a-nist, ma tha, mar a chuala mise sin.
Tha i math. Cha chuala mi a-riamh cho math agaibh i siud.
Bha i siud aig Iain bochd.

