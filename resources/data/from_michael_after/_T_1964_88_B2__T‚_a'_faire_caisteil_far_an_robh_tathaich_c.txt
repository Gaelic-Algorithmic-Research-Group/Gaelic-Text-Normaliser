Informant : Peter MᶜCormick, Hacleit, Benbecula
SA 1964/88 B2
Collector : D.A. MacDonald.

Tè a' faire caisteil far an robh tathaich AT326

$DAM$ Dè an tè tha seo, ma-thà, a Phàdraig?
$PMᶜC$ Bha, feadhainn ana sheo a bh' ann, fear a bha thall ann an Ameireagaidh agus 's e caisteal a bh' aig a' ghille bha seo. Agus chuir e ... Bhiodh e a' cur fios, fhios agad, airson boireannach a dh'fhuiricheadh ann an caisteal eile fad oidhche agus a bheireadh an aire dha. Bha nighean Sgitheanach ann co-dhiù agus chaidh i a-null ann agus fhuair i man §cuair§ fhuair i far an robh an duine agus dh'innis e dhi. "Well," ors esan, "tha caisteal thall ana shiud," ors esan, "agus chan eil duine a' fuireach ann. Agus ma bhios tu airson," ors esan, "an obair a ghabhail," ors esan, "bheir mi dhut i. Agus cha bhi sìon agad ri dhèanamh ach suidhe fad na h-oidhche," ors esan, "agus an aire thoirt dhan chaisteal," ors esan. "Agus gheibh thu solas


gu leòr," ors esan, "coinnlean agus leabhraichean agus cha bhi agad ach a bhith gan leughadh." Agus "Glè mhath," ors ise, "ma-thà gabhaidh mi an obair." Dh'fhalbh i agus a' chiad oidhche a chaidh i dhan chaisteal co-dhiù bha i a' sìor leughadh, na coinnlean laiste. Agus seachad suas air a' mheadhan-oidhche chuala i dump. Ò well, cha do shaoil i sìon dheth. Bha dùil aice gun e rudeigin eile a bh' ann. Agus ò! Bha sin a' dol greiseag, ach eadar sin 's a dhà 's a trì sa mhadainn nochd ceann mòr liath a-mach thron staidhridh. Cha do leig i oirre gum faca i e. Chum i oirre a' leughadh. "Na gabh eagal," ors esan. "Tha mi a' tuigsinn," ors esan, "gun e boireannach math a th' annad," "Cha ghabh," ors ise. "Well," ors esan, "on a fhuair mise duine a bhruidhneadh rium," ors esan, "tha mi a' dol a bhruidhinn riut a-nochd," ors esan. "Glè mhath," ors ise. "Chuir mo mhac," ors esan, "ana seo thu," ors esan, "airson," ors esan, "an aire a thoirt dhan chaisteal a bh' ann. 'S ann agamsa


bha an caisteal a bha seo," ors esan. "Agus bha e," ors esan, "a' gabhail nigheanan a-staigh a h-uile h-oidhche airson," ors esan, "an aire a thoirt dhan chaisteal. Àite aigesan dha fhèin," ors esan, "caisteal eile. Agus a h-uile nighean a bha a' tighinn ann," ors esan, "nuair a bha iad gam fhaicinn-sa a' tighinn," ors esan, "bha iad a' tuiteam marbh. Ach," ors esan, "'s e nighean mhath a th' annadsa agus innsidh tu dha m' mhac a-màireach," ors esan, "g' eil mise tìodhlacadh ann an gnoban beag uaine a th' air beulaibh a' chaisteil ana seo agus e a dhèanamh cho luath 's a rinn e a-riamh na cnàmhan agam a thogail agus an tìodhlacadh dòigheil," ors esan. "Agus thèid thu sìos air an staidhridh," ors esan, "tha flaga mòr de chloich ann," ors esan, "agus togadh e am flaga a tha sin," ors esan, "agus tha ciste òir ann. Agus leatsa a tha an treas bonn dheth. Agus mur am bi sin ann," ors esan, "bidh tathaich air a' chaisteal mar a bha a-riamh ann, mur an dèan e an rud a dh'iarras mise air."


Bha sin ceart gu leòr. An làrna-mhàireach a's a' mhadainn nuair a shoilleirich i thàinig an gille chun a' chaisteil, mac a' bhodaich. "Tha thu beò," ors esan. "Tha," ors ise. "Robh thu a' smaointinn nach bithinn beo?" "Bha, bha mi a' smaointinn nach bitheadh," ors esan. "A h-uile gin a-riamh a thàinig an seo," ors esan, "bha iad marbh romhamsa a's a' mhadainn." "Ò bhithinn-sa," ors ise, "marbh cuideachd," ors ise, "mur am bitheadh an seòrsa boireannaich a th' annam. Bheil fhios agad," ors ise, "gum faca mise d' athair," ors ise, "a-raoir?" "Am faca?" ors esan. "Chunnaic," ors ise. "'S e d' athair," ors ise, "a chaidh a mharbhadh ana seo a's a' chaisteal seo," ors ise. "Seadh," ors esan. "Agus tha e air a thìodhlacadh ann an gnoban beag uaine a tha air beulaibh a' chaisteil ana seo. Agus dh'iarr e ormsa a-raoir iarraidh ort," ors esan," a chnàmhan


a thogail agus a thìodhlacadh a's a' chladh. Agus shìos fon staidhre," ors ise, "tha flaga mòr de chloich ann," ors ise, "agus tha drong, ciste òir ana shin," ors ise. "Agus leamsa gach treas bonn dhe sin," ors ise. "Agus mur am bi sin ceart," ors ise, "bidh tathaich air a' chaisteal mar a bha a-riamh ann." Thionndaidh e a-mach agus chruinnich e daoine agus chladhaich iad an cnoc agus bha cnàmhan athar ana shin agus thìodhlaic iad a's a' chladh e. Agus thog e am flaga a bh' air beulaibh na staidhreadh 's bha a' chiste òir ann agus roinn e gach treas bonn air a' bhoireannach sin. Agus 's ann a mhuinntir an Eilein Sgitheanaich a bha e. Agus thill e dhachaidh. Dhealaich mise ris.

$DAM$ Ò well, glè mhath.


