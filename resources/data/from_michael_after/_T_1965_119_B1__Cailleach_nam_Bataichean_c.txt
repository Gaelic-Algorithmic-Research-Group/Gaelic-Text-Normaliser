Informant : Angus McLellan, Frobost.
SA 1965/119 B1
Collector : D.A. MacDonald.
Alan Bruford
AT 901

Cailleach nam Bataichean.

An t-uachdaran a bha seo bha triùir mac aige, agus nuair a thàinig am bàs air fhèin, dh'fhàg e an t-àite aig an triùir, gum faodadh iad fuireach còmhla, gun robh an dìol àite aca ann, gun robh an taigh mòr gu leòr. Bha na gillean ag obair, 's bha am fear a b' òige dhiubh bha e na shaor, agus bhiodh esan a' saorsnachd daonnan. Rinn an seo am fear bu shine dhiubh airson pòsadh 's fhuair e nighean duine bheairtich. Agus rinn an sin am fear a b' fhaisge dha pòsadh. Fhuair e fhèin tè dhen t-seòrsa chianda, nighean duine-uasail. Cha robh falamh ach am fear òg. Thuirt an seo am fear a b' òige riutha. "An-dà," ors esan, tha mi cinnteach g' eil an t-àm agamsa mi fhìn pòsadh," ars esan. Agus "Ò ceart gu leòr," ars am fear bu shine, "ach feumaidh tu," ars esan, tè fhaighinn cho àrd fuil," ars esan, "ris an fheadhainn a fhuair sinne." "An-dà, chan e sin a gheibh mi," ars esan, "ach nighean na droch mhàthar," ars esan, "cho dona 's a ghabhas faighinn," ars esan. "Ò mas e sin seòrsa tha thu a' dol a dh'iarraidh,"


ars esan, "chan e seo a h-àite." "Ò 's e seo a h-àite," ars esan, "tha còir agamsa cho math ri d' chòir-sa," ars esan, agus a' chòir 's gu bheil," ars esan, "thèid i ann." Dh'fhalbh e 's thug e leis pònaidh 's cù. Bha nighean na droch mhàthar cho doirbh aithneachadh ri nighean na tè cheart. Bha e a' dol air aghaidh 's dè thòisich i ach a' sileadh shneachda. Bha e an seo a' dol seachad air pàirc 's chunnaic e seann duine a bha seo 's e a' treabhadh a's a' phàirc na threabhaiche, na h-eich geal le sneachd is e fhèin. Dhia, chuir e iongnadh air a leithid a dhuine a bhith a' fuireach a-muigh a leithid a shìde. Chaidh e far an robh e. "Ò nach olc an latha treabhaidh a th' agaibh," ars esan, 's e a' tionndadh ris a' bhodach. "An-dà, chan eil e math gu dearbha," ars am bodach. "Neònach leam fhìn," ars esan, "sibh a bhith a' fuireach a-mach," ars esan, "leithid an latha an-diugh." "Ò tha," ars am bodach, "chan eil agamsa ach mi fhèin," ars esan, "'s tha an obair ri dèanamh," ars esan. "Feumaidh mi a bhith a-mach ge brith gu dè an t-sìde a bhios ann." "An-dà, shaoilinn fhìn," ars an gille, "nan oibricheadh duine latha a bhiodh gu math," ars esan, "nach ruigeadh e a leas a bhith tighinn a-mach


leithid an latha an-diugh." "An-dà, 'ille chòir," ars esan, "agus 's a choltas sin a th' ort," ars esan, "tha mi cinnteach nam biodh rathad agamsa air fuireach a-staigh," ars esan, "ged fanainn fhìn a-staigh," ars esan. "Ach a' bhean a th' agamsa," ars esan, "chan eil i a bhith beò a-staigh agam," ars esan. "Na bheil a dh'fhois agam 's ann a-muigh, ge brith dè sìde a bhios ann." "Àidh, àidh," ars esan. "Bheil teaghlach agaibh?" "Tha aon nighean agam," ars esan. "Ach saoilinn fhìn," ars esan, "nach biodh an nighean fhèin airson sibh a bhith a-mach leithid an latha an-diugh." "An-dà, ma tha an Donas air a' mhàthair," ars esan, "tha seachd air an nighinn. 'S i fad as miosa na a màthair." "Ò uèl, tha sin uabhasach," ars esan, "'S an toir thu dhòmhsa i?" ars esan, "'s e a' tionndadh. "Chan fhaic mise duine a-riamh dha lùiginn i," ars am bodach, "ach ma tha thu a' smaointinn," ars esan, "gun trèan thu i," ars esan, "gu dearbh chan ann ga cumail bhuat a tha mise." "Uèl, %risk%-idh mi fhìn sin," ars esan.


"Ò uèl, ma-thà," ars am bodach, "sin an taigh shuas, agus gabh suas," ars esan, "agus mun tèid mise dhachaigh," ars esan, "cha ghabh mi orm gum faca mi thusa reimhe idir," ars esan. "Agus ma bhruidhneas tu air a son," ars esan, "ma chanas mise gum faigh thu i," ars esan, "chan fhaigh thu cnàimh dhith o a màthair. Ach ma chanas mise nach fhaigh thu i," ars esan, "gheibh thu a's a' mhionaid o a màthair i," ars esan. "Nach thugainn sibh pèin," ars esan an gille. "Ò cha dèan math dhomh," ars am bodach. "Ach thalla thusa," ars esan. Dh'fhalbh an gille 's chaidh e suas. Chaidh e a-staigh, 's o neo-ar-thaing nach do rinn iad a bheatha, a' chailleach 's an nighean. 'S dh'fhaighneachd esan cà robh fear an taighe. "Tha e a' treabhadh," ars a' chailleach. "A Dhia, nach ann aige a tha droch latha treabhaidh an-diugh." "Ò chan eil sìon ceàrr air an latha," ars ise. "Cha tig sìon ris mur an tig an leisge ris. Faodaidh e e fhèin a chumail blàth ag obair." Ach thuig an gille gu math gun robh am bodach ceart an leòr. Ach thàinig an seo am bodach dhachaigh an


dorchnachadh na h-oidhche, 's chuir e fàilte air a' ghille mur nach fhaiceadh e a-riamh e. 'S bha biadh deiseil aig a' chaillich 's aig an nighinn, 's chuireadh an seo gu biadh iad suas. Chaidh a' chailleach suas còmhla riutha, 's thig an gille a làmh air drama, 's thug e drama dhan chaillich, 's chòrdadh sin ris a' chaillich gu math ... dhan a' bhodach. 'S ann a bhruidhinn e seo airson na h-ighinn, ga h-iarraidh gus a pòsadh. "An-dà," ars am bodach, "chan eil agamsa a chuideachadh ach an nighean," ars esan, "agus ma ... chan eil mi airson an nighean a thoirt a dhuine sam bith," ars esan. "Ma thrèigeas an nighean mi, tha mi ullamh air fad," ars esan. "Èist," ars a' chailleach. "Dùin do bheul. Dè an turas a tha thusa a' gabhail rithe? 'S beag a fhuair thu a-riamh dhe dragh. Gheibh thu, a laochain, gheibh thu an nighean gun teagamh," ars ise. 'S ann a rinneadh an seo airson na bainnse, 's phòs e an nighean. Bha e seo a' dèanamh airson tilleadh dhachaigh. Cha robh %conveyance%


ann ach am pònaidh, agus chaidh ise air a chùlaibh air muin a' phònaidh, 's thàinig a' chailleach a-mach 's pasg de bhataichean aice 's shìn i dhan nighinn i. "Seo," ars ise, "thoir leat siud. Tha mi cinnteach gur h-iomadh latha a chuireas tu feum orra." Cha do leig esan sìon air. Dh'fhalbh e 's cha b' fhada gus do dh'fhalbh an cù aige às deòidh maighich, 's dh'èigh esan dhan chù 's cha tug an cù feairt. Nuair a thill an seo an cù, chuir e a làmh na phòca 's thug e a-mach an daga 's chàireadh ris a' chù i, 's mharbh e e. "A Dhia," ars ise, 's i a' tionnadh ris, "carson a chaidh thu a mharbhadh a' choin?" ars ise. "Carson a bha mi a' dol ga bheathachadh?" ars esan. "Dhia," ars esan," ... e feairt orm. Carson a bha mise gus a bhith ga bheathachadh?" ars esan. "Laigheadh e ana shiud." Ach an ceann treise dh'fhairich e brag air a chùlaibh, agus thug e sùil agus bha i an dèidh na bataichean a leigeil às. Agus thàinig e an seo leis a' phònaidh. Bha abhainn mhòr eadar e 's an taigh, ach bha àth air


an abhainn air am faigheadh daoine is beothaichean a-null 's a-nall. Thàinig e chun a' bhìdeag bu mhiosa dhen abhainn leis an each, 's bha e a' stràcadh an eich ga chur a-nall air an abhainn, 's cha tigeadh an t-each a-nall dha ach a' bacadh. Dh'iarr e oirrese tighinn chun an làr. Thàinig i dheth, 's leum e fhèin dheth, 's rug e air an daga 's chàirich e ris a' chluais an aig each i 's mharbh e e. Agus dh'fhalbh e 's dh'fhuasgail e dheth an dìollaid 's thug e an t-srian às a cheann. "Carson an diabhal," ars ise, "a chaidh thu a mharbhadh an eich? 'S dòcha nach eil beothach air an t-saoghal a rachadh a-null an sin." "Carson a bha mi gus a bhith ga bheathachadh," ars esan. "#Coimhead#, duine sam bith nach toir feairt ormsa, siud an rud a gheibh e," ars esan. "Seo," ars esan, "'s e a' breith air an dìollaid, "Thoir leat siud," ars esan. "An-dà, cha toir," ars ise. "Dh'fhaodadh tu am fear air an robh i fhàgail beò," ars ise. "'S e bu choltaiche a bhith ga tarraing na mise."


"An toir thu leat idir i?" ars esan, 's e a' tionndadh. "Ò bheir mise leam i gu dearbh," ars ise. "Ma-thà, 's suarach am prèasant i," ars ise. "Chan eil e gu diofar," ars esan. Chuir i an dìollaid air a muin. Thug e leatha dhachaigh i. Thàinig e, 's ò cha robh boireannach a-riamh ann na b' fheàrr na i. Cha robh sìon a dh'iarradh e nach biodh aige a cheart cho ealamh 's a dh'iarradh e e. Bha esan 's e ag obair a h-uile latha, a' saorsnachd. Ach an ceann bliadhna cò chunnaic e a' dol seachad air an doras ach a' chailleach agus eallach bhataichean oirre. Agus dh'fhalbh esan às a deòidh. Agus ghabh i a-staigh far an robh an nighean. "Seo," ars ise, "beir air a seo far mo mhuin. Tha mi cinnteach gur fhada o theirig na thug thu leat," ars ise, "mu dhruim an rasgail ud." "A Dhia," ars an nighean, "carson a bha sibh a' tarraing seo, a mhàthair?" ars ise. "Cha tàinig gin dhiubh sin an seo a-riamh." "Dè rud a tha thu ag ràdh?" ars ise.


"Cha tàinig gin dhe na bataichean sin an seo a-riamh," ars ise. "Nam biodh fhios agaibh dè rinn e," ars ise. "Dè rinn e?" ars a' chailleach. "Leabhara, rinn," ars ise, "cha robh sinn fad sam bith air falbh," ars ise, "nuair a dh'fhalbh an cù aige às deòidh maighich," ars ise, "'s bho nach do thill an cù nuair a dh'èigh e §dh'o§ nuair a thill e mharbh e e. Chuir e an daga ris," ars ise. "Thàinig e an sin," ars ise, "leis an each chun an uillt," ars ise. "Tha mi a' smaointinn gur e a' bhìdeag bu mhiosa dhen allt a bh' ann. Bha e a' stràcadh an eich, ga chur a-nall 's cha tigeadh an t-each a-nall ann," ars ise. "Cha tigeadh beothach sam bith a-nall ann. Ò nach tigeadh an t-each a-nall air an allt," ars ise, "chuir e an daga ris 's mharbh e e," ars ise. "Dè th' agamsa air," ars ise, "ach gur e mi fhìn a b' fheudar an §dìoll§ a thoir ... an dìollaid a thoirt leam dhachaigh air mo mhuin agus an t-srian," ars ise. "Ho ho!" ars a' chailleach, "nach e a chaidil ort. Nam bithinn-sa ann, cha dèanadh e e." Nuair a chuala esan seo leum e a-staigh.


"Thàna tu, a dhonais," ars esan. "Chosg e leth-cheud not dhòmhsa ga h-ionnsachadh. Thàna tusa ga milleadh," ars esan. "Ach bheir mise ort nach tig thu a-rithist," ars esan. Rugadh air a' chaillich agus ghearradh a h-àite-suidhe leis an sgithinn agus chuir e salann a's a h-uile gearradh a rinn e oirre, agus leigeadh air falbh a' chailleach 's i a' rànaich. Dh'fhalbh a' chailleach 's nuair a ràinig i, bha am bodach na shuidhe aig an teine, 's chaidh i suas 's chuir i dà làimh ma amhaich. "Ò m' eudail thusa," ars ise, "seach fir an t-saoghail," ars ise, "Ged is iomadh rud a rinn mise ort," ars ise, "cha do rinn thu a-riamh a leithid a rinn mo chliamhainn orm. Nach seall thu mo dhìol aige," ars ise. Neo-ar-thaing nach robh a' chailleach math dhan bhodach tuilleadh. Cha robh a chridhe aige a dhol a-mach air an doras nam biodh fras uisge ann. Bha iad an seo còmhla, na gillean a-staigh, 's thuirt esan, am fear a b' òige, "Uèl, fhuair sibh pèin a-nist," ars esan, "clann dhaoine-uaisle," ars esan, "agus cuiridh mi


geall nach eil iad cho umhail dhuibh agus a tha an tè a fhuair mise," ars esan, "bean ... nighean na droch mhàthar," ars esan. "Ò Leabhara, bha, a cheart cho umhail." "Uèl, ma-thà," ars esan, "'s e an rud a nì sinn, feuchaidh sinn iad," ars esan. "Gheibh sinn dreas," ars esan, "a chosgas leth-cheud not agus an tè as umhaile dhiubh," ars esan, "gheibh i an dreas. Am bi sibh deònach air a sin?" Bha. Fhuaradh an dreas. Agus bha iad an seo latha 's an t-uisge ann, 's bha iad a-staigh na ... a's an %sitting room% 's teine aca ann. "Uèl," ars an gille am fear a b' òige, "Tha cho math na mnathan fheuchainn an-diugh, ma-tà, feuch cò as umhaile dhiubh," ars esan. Thionndaidh e ris an fhear bu shine dhiubh. "Thoir thusa a-nuas do bhean a-nist an toiseach," ars esan, "agus iarr oirre," ars esan, "an dreas a th' oirre chur dhith agus a cur ann as teine," ars esan, "feuch an dèan i e." Dh'èigh e air ... a thoirt a-nuas. Thàinig i a-nuas.


"Dè an gnothach a th' ann?" ars ise. "Cuir dhìot an dreas sin a th' ort," ars esan, "agus cuir ann as teine i," ars esan, "am faic sinn a' gabhail i." "Àidh, àidh," ars ise. "Bu chòir dhuibh a bhith a' dèanamh rudeigin eile," ars ise, "'s chan e ... nar suidhe an sin. Chan eil an còrr agaibh air an smaointich sibh," ars ise. Thill i sìos. "Uèl," ars esan, "tha siud a' chiad tè a bh' air diùltadh," ors esan. "Thoir thusa a-nist a-nuas i," ars esan 's e a' tionndadh ris an fhear eile. Dh'iarr am fear eile air a' mhnaoi tighinn a-nuas. Chaidh i suas. "Dè an gnothach a th' agaibh dhomh?" ars ise. "Cuir dhìot an dreas a th' ort," ars esan, "'s cuir ann as teine i," ars esan, "feuch ..." "Àidh, àidh," ars ise, "chosg i barrachd 's sin dhomh fhìn," ars ise, "airson a dhol ga losgadh mar a thoileachadh ribhse," ars ise. Thill i air ais sìos. "Uèl, tha siud an darna tè air diùltadh, ma-thà," ars esan. Dh'èigh e an seo oirrese a-nuas. Thàinig i a-nuas.


"Dè an turas a th' agaibh rium?" ars ise. "Cuir dhìot an dreas sin a th' ort," ars esan, "agus cuir ann as teine i ach am faic sinn a' gabhail," ars esan. Sheall i oirre fhèin. "An-dà, 's e call a tha sin," ars ise. "An dèan thu idir e?" ars esan. "Ò nì, Leabhara, nì mi rud sam bith airson do thoileachadh," ars ise. Dh'fhalbh i 's chàirich i dhith an dreas. Bhuail i ann am mullach as teine i. "Seo," ars ise, "am bi sibh toiliche a-nis?" "Uèl, tha," ars esan. "Cò a-nist as fheàrr aca?" ars esan. "Ò uèl, gu dearbh, chan urrainn dhuinn a ràdh," ars iadsan, "nach eil i sin umhail gu leòr." Dh'èirich e 's thugadh dhi an dreas a chosg ... "Thalla thusa a-nist," ars esan. "Sin dreas a chosg leth-cheud not," ars esan. "Bidh sin agadsa air sàilleibh," ars esan, "gun dèan thu," ars esan, "rud sam bith a thèid iarraidh ort."


Bha an nighean math a-riamh dha. Cha robh sìon a dh'iarradh e nach dèanadh e 's bha a' chailleach a-riamh math dhan duine tuilleadh. Cha leigeadh i a-mach e nam biodh fras uisge ann. Dh'ionnsaich e an nighean 's dh'ionnsaich e a màthair.

