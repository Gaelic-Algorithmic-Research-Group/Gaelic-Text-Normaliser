Informant : D.A. Johnson, Aird Mhór, South Uist.
SA 1969/109 A2-B1
Collector : A.J. MacDonald

Alasdair agus am Fuamhaire

Well, chuala mise mar a siudach a bh' ann triob gille, agus 's ann gu muir a chaidh e. Bha e a' seòladh, agus 's ann 's an àm a bha sineach a bh' ann cha robh ann ach soithichean seòl co-dhiù. Agus co-dhiù chaidh iad a-null gu costa %Africa% a-null mu na rìoghachdan sin, agus gu dè rinneadh ach am bàta a reigeadh. Agus cha d' fhuair duine aiste ach e fhèin. Cha b' fhiosrach dha gun d' fhuair a chàch air tìr ach e fhèin. Agus an t-àite a's an robh e, 's e àite fiadhaich a's an deach e air tìr. Cha robh ... 'S e coille a bh' ann. Agus cha robh coltas taigheadas no sìon ann, no duine idir. Ach co-dhiù chuir e seachad an oidhche sin a chaidh e gu tìr, chuir e seachad a's a' choillidh an sin e. Agus an làirne-mhàireach dh'fhalbh e. Agus bha e a' coiseachd 's a' dol air aghaidh,


agus cha robh e a' faicinn taighe no tugha. Ach an seothach feasgar chunnaic e coltas taigh bhuaithe ann an ùrlar glinne a bh' ann. Agus thuirt e ris fhèin gun rachadh e seo co-dhiù ... bha an t-acras air ... agus gun tadhladh e seo co-dhiù feuch gu dè seòrsa àite a bh' ann. Agus ràinig e an taigh, agus bhuail e aig an doras, agus chuala e a bhith ag èigheach shuas: "Air fith fath fuamhagaich air barraibh an Albannaich, 's fhada a bha mo chorp air feadh ga meirgeadh is toll, a' feitheamh air grèim dhe d' fheòil 's bolgan dhe d' fhuil a mhic an Albannaich. Ach thig a-staigh," ars esan, "agus dh'fhaoidte gun dèanamaid," ars esan, "gun dèanamaid na b' fheàrr na sin dhut," ars esan. Agus chaidh an gille a-staigh. Agus 's e Alasdair a bh' air. Agus chaidh e suas, agus bha fuamhaire mòr shuas an sin. Agus ... "Seadh," cò às a thàna tu?" Dh'innis e dha mar a dh'èirich dha. "An-dà," ars esan, "ma thig thu gu còrdadh riumsa," ars esan, "'s ma bhios tu," ars esan, "ma nì thu mar a dh'iarras mise ort," ars esan,


"tha mise a' fàs sean a-nist," ars esan, "agus cha b' fhuilear dhomh cuideachadh còmh rium ana sheo," ars esan. "Agus," ars esan, "faodaidh sinn," ars esan, "faodaidh mi deagh cheann a dhèanamh riut fhathast," ars esan, "agus gum bi thu ceart gu leòr dheth." Ò thuirt an gille gun dèanadh esan a dhìcheall co-dhiù nach robh e ach a %wander%eadh 's nach robh fhios aige cà robh e a' dol, no gu dè seòrsa àite a bh' ann. 'S ann mar seothach a bha. Nuair a thàinig àm dol a chadal, 's àm suipearach dh'fhaighneachd am fuamhaire dheth co-dhiù a b' fheàrr leis gad de chailleachan-marbha no pìos de bhradan fìor-uisge. Agus thuirt Alasdair ris, "Well," ars esan "ge brith gu dè rud a nì mi air a' bhradan fhìor-uisge," ars esan, "cha dèan mi sìon air na cailleachan-marbha co-dhiù." "Well, ma-thà," ars esan, "ròstaidh tu dhiubh dhòmhsa," ars esan, "agus ròst pìos de bhradan fìor-uisge dhut fhèin." Agus rinn Alasdair seo. Fhuair e inneal


airson tòiseachadh air an ròstadh a' ghnothaich, 's ròstadh na gnothaichean, 's chuir e air dòigh e cho math 's a b' urrainn dha co-dhiù. Agus nuair a fhuair am fuamhaire air a bheulaibh air a' bhòrd e an sineach, "À gum beireadh a' bhuaidh agus a' bheannachd ort," ars esan. "'S e Dia fhèin a chuir an rathad thu," ars esan, "Agus ma nì ... ma nì thusa," ars esan, "ma bhios tusa," ars esan, "thig thu air mo rèir-sa," ars esan, "bidh sinn ceart gu leòr an seo le chèile," ars esan. Agus 's ann mar seothach a bha co-dhiù. Ghabh iad an suipear co-dhiù, agus fhuair ... sheall am fuamhaire àite-cadail dha. Agus chaidh e a chadal co-dhiù. Agus làirne-mhàireach dh'èirich e seo, agus rinn e a leithid eile. Ròstadh e ... dhe na cailleachan-marbha dhàsan agus pìos de bhradan fìor-uisge dha fhèin. Agus bha braiceis aige deiseil nuair a dh'èirich am fuamhaire. "Ò dhuine, dhuine," ars esan, "'s e Dia fhèin a chuir an rathad thu," ars esan. "'S mise


a fhuair an gille," ars esan, "air deireadh," ars esan. Agus ghabh iad am biadh §co§ co-dhiù. 'S nuair a ghabh iad am biadh, thuirt am fuamhaire ris, "Nist," ars esan, "tha mise a' falbh an-diugh," ars esan. "Agus," ars esan, "tha ... bidh mi," ars esan, "a' falbh fad an latha," ars esan, "ach thig mi a-nochd," ars esan. "Agus," ars esan, "air na chunna tu riamh," ars esan, "na teirig a dh'uachdar an taighe," ars esan, "'s na teirig a dh'ìochdar an taighe," ars esan. Agus bha coire mòr air teine, "agus na tog an liod," ars esan, "às a' choire." Agus sheall e fhèin a's a' choire mun d' fhalbh e, agus sheall e sìos agus sheall e suas, agus dh'fhàg e slàn aig Alasdair, 's dh'fhalbh e. Well, bha Alasdair a-nist a-staigh leis fhèin, 's a' doidseadh a-mach timcheall na pàileas a' coimhead air gnothaichean 's air iongnaidhean an àite. Agus am beul na h-oidhche thàinig am fuamhaire.


"Aha," ars esan, "'s mi a bha sona dheth," ars esan, "nuair a thàna tu nam rathad a-raoir," ars esan. "'S sinne," ars esan, "a bhios ceart an seo fhathast, mi fhìn 's tu fhèin," ars esan. Agus bha am biadh aig Alasdair deiseil roimhe, na cailleachan-marbha aige, agus thug am fuamhaire fhèin dhachaigh gad air a mhuin dhiubh, agus bha feadhainn aigesan air an ròstadh dha agus pìos de bhradan fìor-uisge dha fhèin. Ghabh iad an suipeir co-dhiù, agus chaidh iad a chadal. 'S an làirne-mhàireach an seo nuair a dh'èirich iad thuirt am fuamhaire ris, "Nist," ars esan, "tha mise," ars esan, "a' falbh an-diugh," ars esan, "agus bheir mi trì latha air falbh," ars esan, "mun tig mi," ars esan. "Ach air na chunna tu a-riamh agad fhèin," ars esan, "na seall a dh'uachdar an taighe," ars esan, "agus na seall a dh'ìochdar an taighe," ars esan, "agus na tog an liod às a' choire mhòr. Agus ... "Ò cha seall," ars Alasdair, "'s cha tog."


Agus dh'fhalbh am fuamhaire a-nist. Dh'fhàg e. Bha e mar seo, 's ged a bha e na fhuamhaire fhèin, a's na h-oidhchean a bh' ann bha Alasdair ga ionndrainn nach tàinig e dhachaigh. Ach thàinig e seothach an ceann an treas latha. "Ha," ars esan, "gum beireadh a' bhuaidh agus a' bheannachd ortsa," ars esan. "'S mise bha %lucky%," ars esan, "an latha a thàna tu thugam," ars esan. "Agus bidh ... bidh sinn," ars esan, "ceart gu leòr," ars esan, "ma nì thusa mar a dh'iarras mise ort," ars esan. "Bidh sinn ceart gu leòr ana sheo, 's cha bhi dad a dhìth oirnn." 'S ann mar seothach a bha co-dhiù. Bha iad ... Fhuair iad an suipeir 's chaidh iad a chadal. 'S làirne-mhàireach nuair a dh'èirich iad, thuirt am fuamhaire ris-san, "Nist," ars esan, "tha mise a' falbh an-diugh," ars esan, "agus bidh mi seachdain air falbh. Ach air na chunna tusa agad fhèin riamh," ars esan, "na coimhead a dh'uachdar an taighe 's na coimhead an ìochdar an taighe," ars esan, "agus na tog


an liod às a' choire mhòr." "Ò cha §ch§ cha choimhead," ars Alasdair, "'s cha tog." Dh'fhalbh am fuamhaire an seo co-dhiù. Ach eadar sin is feasgar, bha e ag ràdh ris fhèin, "Dia, bidh an t-seachdain fada, agus nam faighinn a-nist teicheadh mun tig e agus m' aghaidh a thoirt air taobheigin, agus ma dh'fhaoidte gun §c§ gun na choinneamh a ghabhas mi. Ach chan eil fhios a'm, ach meantraigidh mi an rud co-dhiù, agus mum falbh mi togaidh mi ... chì mi dè tha sa choire." Well, sheall e sa choire. Thog e an liod às a' choire mhòr agus sheall e ann, agus thuit an dàrna taobh dhe na bheil a dh'fheòil air ... air an §t§ an dàrna taobh dhe aodann; thuit e dheth. Agus dh'èigh guth shuas, "Ò cho luath 's a rinn thu a-riamh," ars ise, "a-nuas an seo thu," ars ise, "a dh'ìochdar an taighe." Agus chaidh e sìos, agus bha fàlairidh shìos an sineach ann ... a's a' cheann shìos aige. "Thalla a-nist," ars ise, "agus tog leat" ars ise "an cuman feòil ud agamsa," ars ise, "agus bheir chun nam mucan a's a' cheann eile dhen taigh," ars ise,


"agus bheir a-nuas," ars ise, "an cuman fliodh a th' acasan," ars ise. "Agus," ars ise, "siud currac agad," ars ise, "agus càirich," ars ise, "mu d' cheann e, agus nuair a bhios tu a' dol seachad air a' choire mhòr," ars ise, "seall ann leis an taobh eile," ars ise, "agus cuir an currac mu d' cheann." 'S ann mar seothach a rinn Alasdair co-dhiù. Chaidh e, agus thug e leis an cuman, sheall e a's a' choire a's an dol seachad dha. Thuit nuair a ... an craiceann air an taobh eile dheth thuit e dhan choire. Cha do rinn e ach an currac a chàradh ma cheann 's a §cea§ a cheangal air, 's tharraing e suas, 's bha tòrr mhucan shuas an sin. Agus thug e bhuapa am fliodh a bh' aca 's thug e ... chaith e thuca an cuman a's a robh na cnàmhan bha ... agus thug e thuice sìos thuicese chun na fàlairidh iad. "Siuthad a-nist," ars ise, "cho luath 's a rinn thu a-riamh beartaich ... beartaich mise," ars ise, "'s faigh deiseil," ars ise. "Tha am fear ud air dìochuimhne a dhèanamh," ars ise,


"agus tha e a' tilleadh dhachaigh. Agus," ars ise, "ma bheireas e oirnn le chèile an seo," ars ise, "tha sinn ullamh co-dhiù." Well, 's ann mar seothach a bha. Tharraing e ... Bheairtich e suas i 's tharraing e a-mach i. Dhùin e leis an doras 's dh'fhalbh e. Leum e a's an dìollaid aicese 's tharraing e. Agus bha esan a' tighinn, agus nuair a thàinig e chun an taighe cha robh duine roimhe, agus chunnaic e gun robh a h-uile sìon a bh' ann air falbh 's gun robh a h-uile sìon air atharrachadh. Agus laom e às an deòidh. "Thalla," ars ise, "tha am fear ud air tighinn dachaigh a-nist," ars ise, "agus," ars ise, "tha e air ... air an tòir; tha e gar leantail a-nist," ars ise, "tha e às ar deòidh," ars ise. "Chunnaic e," ars ise, "gun robh a h-uile sìon air falbh." Agus a ... chùm iad rompa co-dhiù. Cha ruigeadh e a leas ise a chriosadh. Bha e criosta cho math 's a b' urrainn dhi fhèin, an fhàlairidh. Agus thuirt i ris, nuair a bha ... bha e seothach bha ... thàinig e ann


an àite èigheach dhaibh, agus thòisich an talamh air dol air chrith, thug e ... Agus thuirt ise ris. "Cuir," ars ise, "làmh," ars ise, "a-staigh nam chluais," ars ise. "agus feuch," ars ise, "am faigh thu ubhal an sin." Agus dh'fhalbh Alasdair agus dh'fheuch e a-staigh a' chluas aice, agus fhuair e an ubhal. "Siuthad a-nist," ars ise, "dèan dà leth oirre sin," ars ise, "agus §co§ caith an dàrna leth dhith," ars ise, "far do ghuaille dheas," ars ise, "'s na coimhead às do dheòidh air na chunna tu a-riamh." 'S ann mar seothach a bha. Rinn esan mar a dh'iarr i air, 's chaith e às a deòidh i, agus dh'fhàs a' choille ana shin nach ... b' àirde agus bu dlùithe agus nach robh rathad aig creutair mhàthar faighinn throimpe, mur am faigheadh eun-athair seachad oirre. Agus thàinig esan thuice. "Thalla," ars esan, "tha a' chiad chuid a dh'innleachdan bradaig an seo," ars esan,


"air a chur fo m' shròin an-diugh," ars esan, "ach 's e mi fhìn bu choireach," ars esan, "nuair a dh'ionnsaich mi a leithid dhi," ars esan. "Thalla," ars ise, "tha am fear ud air tighinn chun na coilleadh," ars ise. "Ach," ars esan, "nam biodh," ars esan, "mo thuagh bheag agus mo thuagh mhòr agamsa," ars esan, "cha bhithinn-sa fada," ars esan, "a' dèanamh rathad dhomh fhìn thron choillidh," ars esan. "Agus 's fheàrr dhomh," ars esan, "tilleadh dhachaigh," ars esan, "agus am faighinn." Thill e dhachaigh. "Thalla," ars ise, "tha am fear ud air tilleadh dhachaigh, agus faodaidh sinn dèanamh air ar socair beagan a-nist," ars ise. "Tha e air tilleadh dhachaigh," ars ise, "a dh'iarraidh na tuagh bheag agus na tuagh mhòr," ars ise, "agus bidh e aig a' choillidh an ceartair a-rithist," ars ise, "a' dèanamh rathad." 'S ann mar seothach a bha. Ràinig e an taigh agus thug e leis an dà thuaigh, agus


tharraing e. Agus ràinig e a' choille, agus nuair a ràinig e a' choille thòisich e air gearradh rathad thron choillidh. Agus gheàrr e seo rathad thron choillidh, ars gum faigheadh e throimpe. Agus nuair a thàinig e chun an taoibh eile dhen choillidh dh'fhalbh e a' dol a char am falach an dà thuaigh. Agus thàinig feannag os a chionn agus "Gràc, gràc," ars ise, "mas tu a chuireas ann iad cha tu bheir às iad," ars ise. "An-dà, chan eil fhios a'm fhìn, a rud bhig ghrànda ghlais," ars esan, "ged nach toireadh tusa às iad," ars esan, "nach innis thu do chuideigin eile a bheireadh às iad. Agus 's fheàrr dhòmhsa," ars esan, "tilleadh dhachaigh leotha," ars esan, "agus bidh fhios," ars esan, "a'm cà 'm faigh mi iad nuair a bhios mi gan iarraidh." 'S ann mar seothach a rinn e co-dhiù. Thill e dhachaigh, agus dh'fhàg e an dà thuaigh a-staigh, agus tharraing e air an trac cheunda air ais. Agus ràinig e


an rathad a rinn e thron choille agus chaidh e thron choillidh, agus laom e às an deòidh-san an uair sin a-rithist. "Thalla," ars ise, "tha am fear ud," ars ise, "air tighinn thron choillidh a-nist," ars ise, "agus tha e air ar tòir a-rithist," ars ise. Agus bha ... bha iadsan a' cumail rompa co-dhiù, agus thàinig esan an seothach an àite èigheach dhaibh a-rithist. "Coma leat co-dhiù, nuair a bheireas mise oirbhse," ars esan, "cha bhi agaibhse ach goigean as gach goigean, agus cha tusa a tha mi a' coireachadh," ars esan, "ach a bhana-bhuistreach a dh'fhalbh còmh riut," ars esan. "Ach cha dèan i an còrr" ars esan, "nuair a gheibh mise na mo làmhan a-rithist i." Agus ... "Nist," ars ise, "faigh deiseil," ars ise, "an leth eile dhen ubhal," ars ise. Agus fhuair esan deiseil an ubhal. Agus nuair a thòisich an seo an talamh a' dol air chrith fo an casan. "Nist," ars ise, "caith," ars ise, "far do ghualainn cheàrr an triob seo," ars ise, "agus na seall às do dheòidh air na chunna tu a-riamh."


Agus rinn Alasdair sin. Cha do rinn e ach a caitheamh far a ghualainn cheàrr, agus cha do .... cha do sheall e às a dheòidh no sìon. Agus dh'fhàs an sgalladh bu chaise agus a b' àirde agus nach robh rathad aig creutair, mar a rachadh eun-athair fhèin seachad oirre throimhe. Agus ràinig esan an sgalladh. "Thalla," ars esan, "seo," ars esan, "an dàrna cuid a dh'innleachdan bradaig," ars esan, "ach 's e mi fhìn bu choireach," ars esan, "nuair a dh'ionnsaich mi a leithid dhi," ars esan. "Tha e an-diugh," ars esan, "ga chur na thacaid thro m' shròin fhìn," ars esan. "Ach," ars esan, "nam biodh mo thu ... mo ghèimhleag bheag agus mo ghèimhleag mhòr agamsa," ars esan, "cha bhithinn-sa fada a' dèanamh rathad thron sgalladh seo," ars esan, "agus 's fheàrr dhomh," ars esan, "tilleadh dhachaigh," ars esan, "gan iarraidh." Well, thill e dhachaigh an seo a dh'iarraidh na gèimhleig bheag agus na gèimhleig mhòr. Agus ràinig e an taigh 's thug e leis iad, 's dh'fhalbh e air ais, agus ràinig


e an sgalladh, 's thòisich e air gearradh steapanan a's an sgallaidh leis na gèimhleagan, 'us mu dheireadh gun d' fhuair e an sgalladh a dhìreadh seachad oirre. Agus nuair a dhìrich e seachad air an sgallaidh an seo, thuirt ... dh'fhalbh e dol a chur am falach an dà ghèimhleig, agus thàinig an fheannag os a chionn agus "Gràc, grac," ars ise, "mas tu a chuireas ann iad," ars ise, "cha tu a bheir às iad," ars ise. "An-dà, chan eil fhios a'm fhìn, a rud bhig ghrànda ghlais," ars esan, "ged nach toireadh tusa às iad," ars esan, "nach innis thu do chuideigin eile," ars esan, "a bheireadh às iad," ars esan. "Agus 's fheàrr dhòmhsa tilleadh leotha," ars esan, "agus §bh§ tha ... nuair bhios feum agam orra," ars esan, "bidh fhios a'm cà 'm faigh mi iad." Agus 's e seo an rud a rinn e. "Thalla," ars ise, "tha am fear ud air tilleadh dhachaigh," ars ise, "leis an dà ghèimhleig a-rithist," ars ise. "Bidh sinn


deagh phìos air aghaidh a-nist," ars ise, "mum faigh ... mun tig e faisg oirnn a-rithist. Ach," ars ise, "mur an dèan sinn an gnothach air an triob seo," ars ise, "tha droch sheans againn, nas lugha na bheir sinn a-mach bhaile." 'S ann mar seothach a bha co-dhiù. Ràinig esan an taigh leis na gèimhleagan 's dh'fhàg e a-staigh iad, agus thill e air falbh a-rithist. Agus ràinig e a' choille 's chaidh e throimpe thron rathad a rinn e 's ràinig e an sgalladh, 's dhìrich e na steapanan a rinn e a's an sgallaidh, agus fhuair e chun an taoibh eile dhith. Well, laom e às an deòidh an uair sin. Agus bha e a' teannadh orra gu math, agus bha iad ga  chluinntinn ag èigheach às an deòidh. Agus nuair a thòisich an seothach an talamh ri dol ... dol air chrith thuirt ise ris, "Feuch a-nist," ars ise, "an t-iorball agamsa," ars ise, "agus an snàithlean §gaoi§ gaoisid," ars ise, "tha


a' fàs .. à ... à cridhe an iorbaill," ars ise. "Bheir às e," ars ise. Agus thòisich Alasdair ri smeurachd an iorbaill aice, agus fhuair e an snàithlean ... an snàithlean a bha a' fàs ann ... ann an cridhe an iorbaill aice, agus thug ... spìon e às e. "Nist," ars ise, "nuair a bhios e gus 'ith againn," ars ise, "leig air falbh leis a' ghaoith e," ars ise, "far do ghualainn deis," ars ise. 'S ann mar seothach a bha co-dhiù. Nuair a bha e a' teannadh orra, 's gura gann a sheasadh iad air ... air an talamh leis mar a bha e ga chur air chrith, leig Alasdair air falbh an snàithlean gaoisid a bha seothach. Agus dh'fhàs an uair sin locha bu leatha agus bu doimhne agus nach robh rathad aig an ... sìon air tighinn throimhe, nas lugha nan tigeadh bàta tarsainn air, neo eun-athair seachad air. Agus ràinig e an locha. "Ha," ars esan, "seothach, ars esan, "a' chuid mu dheireadh a dh'innleachdan


bradaig," ars esan. "Ach bha mise latha dhe m' làthaichean," ars esan, "ach nam biodh mo shluasaid bheag," ars esan, "agus mo shluasaid mhòr agamsa," ars esan, "cha bhithinn-sa fada a' taomadh seo," ars esan. "Ach," ars esan, "bha mise latha dhe na làthaichean," ars esan, "a thaomainn an locha le trì srùpagan." Agus ... "Thalla," ars ise, "tha am fear ud air tighinn chun an locha," ars ise, "'s mura dèan sinn an gnothach an-dràsta air," ars ise, "mun dèan seo an gnothach air," ars ise, "'s ... neo mur an toir sinn a-mach baile," ars ise, "tha sinn caillte co-dhiù." 'S ann mar seothach a bha co-dhiù. Agus ... "Ach," ars esan, "chan eil fhios a'm," ars esan, "an latha dha bheil mi an-diugh," ars esan, "nach rachainn glè fhaisg air," ars esan. Agus dh'fhalbh e agus thàinig e chun an locha, agus chuir e òrdagan an ceannaibh a shlios, agus thòisich e air #gòdraich# agus thug e a' chiad srùpag às an locha, agus chuir e a-mach air a chùlaibh, agus


bha an ath locha an sin. Agus chaidh e an seo agus thug e às an dàrna tè. "Well," ars esan, "nan toirinn an treas tè às beagan na b' fheàrr," ars esan, "chuirinn gu àite grunnachaidh e." Agus chuir e a-mach an dàrna srùpag air a chùlaibh, agus chaidh e ann a ... e ris an treas tè a tharraing. Agus tharraing e i 's tharraing e tuilleadh 's a' chòir, agus spreadh e. "Thalla," ars ise, "tha am fear ud air spreadhadh," ars ise. "Faodaidh tu," ars ise, "gabhail air a shocair a-nist," ars ise. "Cha chuir e an còrr dragh oirnne tuilleadh." Agus cha do ... cha robh iad an uair sin ach a' coiseachd. Bha esan air muin na fàlairidh, 's bha ... bha i a' coiseachd air a socair, 's ... Agus ann am beul dorcha na h-oidhcheadh an seothach nochd iad ri baile. Agus thuirt ise ris, nuair a ràinig iad am baile, "Nist," ars ise, ... Thàinig iad faisg air ... Fhuair iad pàirc ana shin mun deach iad a-staigh dhan bhaile - agus thuirt i ris, "Nist,"


ars ise, "fàgaidh tu mise ana sheo," ars ise, "agus thèid thusa," ars ise, "agus gheibh thu àite," ars ise, "a's a' bhaile," ars ise, "an cuir thu seachad an oidhche, "ars ise. "Agus," ars ise, "cuimhnich," ars ise, "thig," ars ise, "gam choimhead an seo a h-uile feasgar," ars ise. Well, thuirt Alasdair rithe gun dèanadh e sin, agus dh'fhàg e a's a' phàirc i, 's dh'fhalbh e fhèin 's fhuair e àite, taigh beag a bha sineach a bha an iomall a' bhaile. Chaidh e ann agus fhuair e àite-fuirich ana shin. Agus làirne-mhàireach a seothach, feasgar, chaidh e sìos agus ... "Siuthad a-nist," ars ise, "cuir cuairt," ars ise, "timcheall a' bhaile," ars ise. Agus rinn e sin. Chaidh e a's an dìollaid, 's chuir e air dòigh ise, 's dh'fhalbh iad. Chaidh iad cuairt agus mar a chaidh iad gach àite, bha rìgh ana shineach agus ... a's a' bhaile a bh' ann, agus bha nighean òg ann, i aig an rìgh. Cha chuala mi gun robh ann ach i fhèin. Ach co-dhiù


chunnaic i am marcaiche a bha seo, agus ghabh i nòisein mòr dhen duine. Agus co-dhiù seothach fhuair ... fhuair i ann an %contact% ris. Agus a h-uile h-oidhche co-dhiù bhiodh Alasdair a' gabhail raighd leis an fhàlairidh, bhiodh e ... nighean an rìgh a' tachairt ris. Ach 's ann mu dheireadh ... 's ann a thàinig an gnothach an seo mu dheireadh g' ann a dh'fheumadh e a pòsadh. Agus thuirt an §fhà§ thuirt an fhàlairidh ris an seo, thuirt i, "Nist," ars ise, "bidh nighean an rìgh," ars ise, "tha i a-mach," ars ise, "airson do phòsadh," ars ise, "agus pòsaidh i thu cuideachd," ars ise, "agus pòs i cuideachd," ars ise. "Agus cuimhnich," ars ise, "air na chunna tu a-riamh," ars ise, "nach fhàg thu mise," ars ise, "gun fiathachadh a thoirt dhomh chun na bainnseadh." "Ò gu dearbh, gu dearbh," ars Alasdair, "chan fhàg agus chan ann dhomh bu chòir," ars esan.


Ach 's ann mar seothach a bha co-dhiù. Bha iad a' dol air aghaidh mar sin, 's bha gnothaichean na bainnseadh ga chur air aghaidh, 's bha iad a' dol a phòsadh. Agus bha §nigh§ bha an rìgh a' toirt dhi a leithid seothach a dh'àite dhen staid airson ... airson, air a nighean. Cha robh aige ach an aon tè co-dhiù. Agus bha e a' toirt dhi a leithid seothach dhen staid dhi fhèin. Agus co-dhiù seothach thàinig latha na bainnseadh. Agus chruinnich mòran dhen §ri§ dhen rìoghachd a bha sineach chun na bainnseadh agus banais nighean an rìgh agus an duine, bh' ana sheo. Agus phòs co-dhiù Alasdair. Agus 's ann an dèis ... làirne-mhàireach an dèis na bainnseadh 's ann a chuimhnich Alasdair air an fhàlairidh, nach tug e fiathachadh dhan fhàlairidh mar a dh'iarr i. Agus dh'fhalbh e. Sgioblaich e e fhèin sa mhionaid 's dh'fhalbh e, 's ràinig e a' phàirc 's cha robh sgeul oirre. Well, far am biodh i aige daonnan shuidh e


ana shin agus thòisich e ri caoineadh. Agus bha e a' caoineadh ana shin, agus a chridhe gus 'ith briste air sàilleibh mar a rinn e. Agus thàinig seòrsa de norradaich cadail air 's e air toirt fairis a' rànaich ana shineach, agus chuala e gàire air a chùlaibh, agus sheall e, agus bha am boireannach a bha sin na seasamh air a chùil. "Dè tha ceàrr ort?" ars ise. "Ò 's ann 's coma sin dè tha ceàrr orm," ars esan. "Chan eil e gu feum ... reusan dhòmhsa a bhith ag innseadh a dhuine sam bith gu dè rud a tha ceàrr orm," ars esan. "Tha e ceàrr," ars esan, "air sàilleibh mo ghòraiche fhìn," ars esan. Agus ... "Dè," ars ise, "a dh'èirich dhut?" Well, dh'innis e dhi mar a dh'èirich dha. "Well," ars ise, "èirich thusa, a ghille mhath," ars ise. "Agus 's mise am boireannach," ars esan, "agus rinn thu glè mhath," ars ise. "Tha mise fo §gh§ Tha mise clìoras na


geasaibh a-nist," ars ise, "'s tha mi mar a bha mi a-riamh," ars ise, "agus thugainn thusa," ars ise, "còmhla riumsa." Well, 's ann mar seothach a bha co-dhiù. Dh'fhalbh Alasdair, e fhèin 's i fhèin, an achlais aig a chèile, 's ghabh iad suas am baile sin. Agus ràinig iad, agus rinn iad dìreach an taigh an rìgh. Agus bha ise pailt cho eòlach ann agus a bha Alasdair fhèin, mur an robh na b' eòlaiche. Agus bha iad aig pàileis an rìgh agus thug cuideigin an aire dha ... dhaibh thro uinneig, agus leigeadh an èigh gun robh Alasdair a-nuas an seo is tè eile còmhla ris. Agus thàinig an rìgh, thàinig e a-mach dhan doras. Agus ... "Nach eil thu Dhia mhòr gam fhaicinn!" ars esan, "an dèidh dhomh," ars esan, "a leithid seo dhen rìoghachd a thoirt seachad," ars esan, "nuair," ars esan, "tha tè eile aige an-diugh," ars esan. Agus bha e a' studaigeadh agus e na
sheasamh a's doras agus e a' sìor choimhead orra a' tighinn 's iad a' tighinn


a-nuas chun an taighe. Ach a-mach a ghabh e seothach ann am bonnaibh nan cas nan coinneamh, agus ghabhabh mu amhaich a' bhoireannaich a bha còmh riutha. Agus cò bha seothach ach piuthar dhan rìgh a chaidh a ghoid o chionn bhliadhnachan air ais, 's nach robh fhios cò dhiubh bha i beò no marbh, no cà 'n deach i, nach d' fhuaradh sgeul a-riamh oirre. Agus thugadh an uair sin a-staigh i, agus ma bha banais aca reimhid 's ann a rinneadh a' bhanais an-dràsta, nuair a thàinig Alasdair agus a §ph§ piuthar an rìgh aige. Agus fhuair mise mi fhìn cuireadh chun na bainnseadh, ach cha do dh'fhan mi idir aice. Bha an t-astar tuilleadh is fada agam," airson faighinn dhachaigh, agus smaointich mi gum bithinn a' falbh, ach chan fhaca ... cha deach mi rathad pàileis an fhuamhaire co-dhiù. 'S thàna mise dhachaigh. Agus sin mar a chuala mise mar a dh'èirich dhan ghille sin. 'S bha e ceart gu leòr tuilleadh.


$AJM$ Glè mhath. Agus 's e piuthar an rìgh 's i an fhàlairidh, an i?
$DAJ$ 'S i an fhàlairidh. Bha i air a cur fo gheasaibh aigesan
$AJM$ Aig an fhuamhaire.
$DAJ$ Aig an fhuamhaire.
$AJM$ Ò seadh.
$DAJ$ Bha.
$AJM$ Agus dè bu choireach gun do thogadh na geasaibh dhith?
$DAJ$ Chionn 's bha... Feumaidh gur e siud na geasaibh a bh' oirre gus am faigheadh ... gus an tachradh siud rithe, no rud ...
$AJM$ Nam biodh Alasdair air a fiathachadh chun na bainnseadh cha bhiodh na geasan idir air a thogail dhith.
$DAJ$ Cha bhiodh. Cha bhiodh. Cha bhiodh na geasaibh dhith idir.
$AJM$ Ò seadh.
$DAJ$ Ach siud an dòigh a's an tàna na geasaibh dhith, rudeigin a chaidh na h-aghaidh, fhios agad, mar siud, mar a chaidh nan aghaidh a thaobh Alasdair nach do


dh'fhiathaich e chun na bainnseadh i.
$AJM$ Seadh dìreach.
$DAJ$ Sin an dòigh a's an robh i ... an dòigh a's am faigheadh i clìoras na geasaibh.
$AJM$ Agus cò aige a-nist a chuala sibh ...
$DAJ$ Ò chuala mi aig an fhear a chuala mi a h-uile gin aca, aig m' athair.
$AJM$ Aig ur n-athair a-rithist.
$DAJ$ Seadh.

