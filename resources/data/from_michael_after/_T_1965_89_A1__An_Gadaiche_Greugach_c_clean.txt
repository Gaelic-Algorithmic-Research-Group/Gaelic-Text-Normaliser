Bha siud, ma-thà, rìgh a bh' air Èirinn, agus phòs e, 's cha robh ann ach duine òg. 'S cha robh e fuathasach fada pòsta nuair a fhuair a bhean pàiste gille agus gu mì-fhortanach thàinig am bàs oirre, agus dh'fhàg i am pàiste aig an rìgh. An rìgh, cha robh e a' smaointinn gum pòsadh e gu bràth tuilleadh. Bha eagal air ged a gheibheadh e tè eile nach biodh i gu math dhan ghille. Agus bha an gille a' tighinn air aghaidh glè mhath, ach smaointich e seo 's ann a rachadh e a dh'iarraidh nighean Rìgh na Spàinne, agus nach gabhadh e ris gun robh e pòsta reimhe idir, agus gun cuireadh e an gille ann an grianan àird an aona chraoibh far am faiceadh e a h-uile duine agus far nach faiceadh duine e, agus far am biodh e fhèin a' tadhal air air fhalbh 's air a thighinn. 'S e seo a rinn e. Phòs e i an sin 's thàinig e gu ruige Èirinn leatha. Agus bha dithis mhac aige bhuaithe sin. Agus bhiodh esan a' dol dhan bheinn-sheilg a h-uile latha, 's bhiodh e a' tadhal air a' ghille air fhalbh 's air a thighinn. Agus


bha an fheadhainn eile a' tighinn air aghaidh gu math. Bha bana-bhuistreach ann, tè ris an canadh iad an Eachlair Ualair ... Ùrlair, agus thàinig i an latha a bh' ana sheo dhan chaisteal. Agus bha an rìgh sa bheinn, agus bha a' bhanrighinn agus i ag obair a' faighinn deiseil airson a bhidhe a bhith deiseil roimhe. Thàinig ise a-staigh agus thuirt i, "Tha thu an seo leis a sin," ars ise, "a' faighinn deiseil mu choinneamh an fhir sin," ars ise. "Tha thu a' smaointinn gur h-e do chuid cloinne fhèin a bhios a' riaghladh na rìoghachd-sa fhathast, ach 's fhada mun iad. Tha oighre aige fhèin oirre, is dlighiche na h-aon dhe d' chuid mac-sa. Tha thusa a' smaointinn nach robh an rìgh pòsta a-riamh gus do phòs e thu fhèin, ach 's e bha. Agus tha gille aige ann an grianan àird an aona chraoibh far am faic a h-uile duine agus far nach fhaic duine e, agus toiseach agus deireadh na seilge aige agus cha bhi agadsa, a chreutair, ach a' chuid as dona." Thuit an còmhdach rìoghail far a cinn leis an tàmailt. "Ach nì mise plana dhut," ars ise, "nach cuir e dragh gu bràth ort ma ghabhas tu mo chomhairle,


no ma phàigheas tu gu math mi." "An-dà, nì mi sin," ars ise. "Dè bhios tu ag iarraidh orm?" "Bidh," ars ise, "na lìonas mo dhà chluais de chlòimh." "Dè uiread 's a bhios an sin?" ars a' bhanrighinn. "A' chòigeamh cuid 's a chuireas Èirinn dhith," ars ise. "Well, gheibh thu sin, ma-thà," ars a' bhanrighinn. "Ò ma-thà," ars ise, "nuair a bhios esan gu tighinn, theirig thusa dhan leabaidh, agus leig ort gu bheil thu bochd. Agus nuair a thèid esan suas gad fhaighneachd, cuiridh tu balgam de dh'fhìon dearg nad bheul agus cuiridh tè a-mach e, agus canaidh tu gu bheil thu a' cur a-mach fuil do chridhe, gun a bhris do chridhe nuair a fhuair thu a-mach gun robh e fhèin a' cumail a mhic ann am falach ort, a's an ùine o thàna tu an seo, nuair a bha e a' smaointinn nach dèanadh tusa gnìomh mhàthar ris cho math 's a dhèanadh tu ri do chuid cloinne fhèin. Agus thèid esan an uair sin a dh'iarraidh a' ghille agus bheir e dhachaigh e. Agus nuair a bheir e dhachaigh e, bidh e


furasta gu leòr dhutsa a chur air seachran. Cha bhi agad ach a chur fo gheasaibh agus a' chur a dh'iarraidh na fàlairidh a th' aig rìgh na Grèige, agus sin rud nach fhaigh e gu bràth." 'S ann mar seo a bha. Dh'fhalbh an Eachlair Ùrlair, agus nuair a thàinig an rìgh ... nuair a chunnaic ise an rìgh a' tighinn thug i an leaba oirre. Thàinig an rìgh. Bha a' bhanrighinn gus 'ith deiseil. Chaidh e suas ga faighneachd 's chrom e 's dh'fhaighneachd e dè bha ceàrr oirre. Chuir ise a-mach am borran ud. "Ò seachain mi, seachain mi," ars ise, "a dhroch dhuine," ars ise, "a dh'fhoghain dhomh 's a mharbh mi 's a bhrist mo chridhe," ars ise. "Dè rud a rinn mise ceàrr?" ars esan. "Dè rud nach do rinn thu ceàrr," ars ise, "nuair a bha thu a' cumail do mhic am falach ormsa a's an ùine a thàna mi an seo," ars ise, "nuair a bha thu a' smaointinn nach dèanainn-sa gnìomh màthar ris cho math 's a


dhèanainn ri m' chuid cloinne fhìn," ars ise. "Cha chuir mise cas air talamh gu brath." "Thod, thod!" ars an rìgh, "mas e sin a th' ann," ars esan, "thèid mise a dh'iarraidh a' ghille 's bheir mi dhachaigh e." "Thalla, ma-thà," ars ise, "Cha chuir mi cas air talamh gu sìorraidh gum faic mi a-staigh e," ars ise. Dh'fhalbh an rìgh a dh'iarraidh a' ghille 's thug e dhachaigh e 's dh'èirich ise, 's neo-ar-thaing nach robh i ... Cha robh cnead an uair sin oirre. Chuireadh na shuidhe aig a' bhòrd e eadar i fhèin 's an rìgh.  Làirne-mhàireach, chuir i fear dhe gillean fhèin eadar i fhèin 's an rìgh, 's chuir i esan air an taobh eile dhi. Làirne-nearar chuir i cha gu ceann eile a' bhùird e, agus chuir i duine air gach taobh dhi fhèin aig a' bhòrd dhe cuid cloinne fhèin. Stad an, gille agus cha robh e a' gabhail sìon, agus dh'fhaighneachd athair dheth, "Dè 's coireach nach eil thu a' gabhail do bhidhidh?" ars esan. "An-dà, cha ghabh mise biadh no deoch,"


ars esan, "gus am faigh mi a-mach gu dè is ciall dhan rud a th' ann," ars esan. "A' chiad oidhche a thàna mi an seo," ars esan, "bha mi aigtaobh m' athar," ars esan, "eadar m' athair 's mo mhuime," ars esan. "An làirne-mhàireach," ars esan, "bha mi aig taobh mo mhuime. Tha mi an-diugh air mo chur chun an dorais," ars esan. "Tha," ars ise, "agus thèid thu nas fhaide na an doras," ars ise. "Agus tha mise gad chur fo chrosaibh agus mar gheasaibh ort agus mu naoi buairichean mnatha-sìthe siùbhla seachran, gach laochan beag as meataiche 's mì-threòraiche na thu fhèin, a thoirt do chinn 's do chluas 's do chaitheamh-beatha dhìot, mun tig thu thugamsa leis an fhàlairidh a th' aig Rìgh na Grèige mun tig bliadhna an-diugh." "Tog dhìom do gheasaibh, a dhroch bhoireannaich," ars esan. "An-dà, cha tog," ars ise. "An-dà, tha mise a' cur mo chrosaibh 's mo gheasaibh ortsa, ma-thà," ars esan, "a bhith nad sheasamh air a' bhinnein as àirde air taigh m' athar-sa gun tig mise leatha," ars esan.


"Ò dhroch ghille, dhroch ghille," ars ise. "Tog dhìom do gheasaibh." "Cha tog 's cha leag," ars esan. Dh'fhalbh e 's dh'èirich e a-mach on bhòrd 's tharraing e. Cha robh e fada air falbh nuair a chuala e èigh 's sheall e 's bha a dhithis bhràithrean a' tighinn às a dheòidh. "Ò tillibh, tillibh," ars esan, "a chlann na droch mhàthar," ars esan. "Cha dioc mi fhìn a bhith a' falbh gun a bhith sibhse a' falbh." Cha tilleadh. "Bidh sinne far am bi thu fhèin." Co-dhiù chùm iad air aghaidh, fada goirid gun robh an rathad gun do ràinig iad a' Ghrèig. Agus cha robh iad ach aineolach an sin. Cha robh iad ach a' faighneachd airson taigh an rìgh. Thachair an seo duine mòr ruadh riutha air an rathad. Agus Dhia, chuir e uimhreachd orra nach ... gur e srainnsearan a bh' annta, agus bhruidhinn e riutha. Fhreagair am fear bu shine e. Cha chreid mi nach srainnsearan an seo sibh," ars esan.


"An-dà, 's e," ars am fear eile, "srainnsearan ... 'S e triùir chlann Rìgh Èireann a th' annainn," ars esan. "An-dà, tha sibh coltach ris a sin," ars esan. "Agus cà 'l sibh," ars esan, "dùil agaibh a dhol mar seo?" "Tha sinn a' dol a dh'iarraidh na fàlairidh a th' aig Rìgh na Grèige." "Ho ho! Ma-thà, tha sibh fada gu leòr air aghaidh," ars esan. "Tha mi cinnteach," ars esan, "gun robh mise," ars esan, "nam mhèirleach cho math ri a h-aon agaibhse," ars esan. "Mise," ars esan, "an Gadaiche Greugach," ars esan, "agus dh'fhailich sin a-riamh orm agus failichidh e oirbhse." "Ò well," ars an gille, "tha agamsa ri faighinn airson am neo am bàs," ars esan. Ò ma-thà, a laochain," ars esan, "'s e am bàs a bhios agad," ars esan, "mura h-e, chan e an fhàlairidh," ars esan. "Ò well," ars an gille, "chan eil cothrom air ma-thà," ars esan. "Ach, 's e an rud as fheàrr dhuibh a dhèanamh,"


ars esan, "on tha an gnothach cho cruaidh oirbh, leanaidh sibh mi fhìn a-nochd," ars esan, "agus gun fhios gu dè am plana a dh'fhaodamaid a dhèanamh bho mhadainn." Dh'fhalbh iad còmhla ris a' Ghadaiche Ghreugach. "An-dà," ars an Gadaiche Greugach, "tha ceathrar a' tarraing sìol chun na fàlairidh sin a h-uile latha," ars esan, "agus seo an rathad a th' aca," ars esan. "Agus bidh iad a' leigeil an analach air a' chnoc ud shuas," ars esan, "agus lathaichean nì iad treis chadail ann," ars esan, "agus nan caidleadh iad a-màireach," ars esan, "agus nam faigheamaid," ars esan, "dha na pocannan aca agus roinn dhen t-sìol a' leigeil às," ars esan, "agus gum faigheamaid dhan stàball mar sin," ars esan, "dhèanainn sioft air choireigin air an fhàlairidh," ars esan. 'S ann mar seo a bha. Làirne-mhàireach bha iad a watch-adh muinntir an t-sìl 's chunnaic iad a' tighinn iad 's leig iad dhiubh na pocannan 's dh'fhalbh iad a-null gu dubhar. Chaidil iad ana shin. "Thugnaibh a-nist," ars an Gadaiche Greugach


Dh'fhalbh an Gadaiche Greugach 's chuir e an triùir aca fear a's gach poca 's chaidh e fhèin dhan cheathramh fear. Nuair a dhùisg na fir chuir iad na pocannan air am muin, 's am fear a bha a' tarraing a' Ghadaiche Ghreugaich bha a shròn ris an talamh. "A Dhia," ars esan, "ach cho trom 's tha mise a' faireachdainn a' phoca seo an-dràsta seach mar a bha e reimhe," ars esan. "An-dà," arsa fear eile, "tha mi fhìn ga fhaighinn nas truime an-dràsta cuideachd on a bha e reimhe." "Ò chan eil sin," ars esan, "ach far an tug a' ghrian ar lùths asainn," ars esan. "Chaidil sinn ro fhada an-diugh," ars esan. Bha iad a' cumail air aghaidh gus do ràinig iad an stàball 's nuair a chaidh iad dhan stàball 's a dh'fhuasgladh am poca, dè chuid rud a nochd a-mach ach ceann mòr ruadh a' Ghadaiche Ghreugaich. Leigeadh an èigh ris a' gheàrd. A-staigh a bha an geàrd. Rugadh air a' Ghadaiche


Ghreugach. Dh'fhuasgladh na pocannan eile 's bha mèirleach a's a h-uile poca dhiubh. Cheangladh le ròpa iad on dà shàil chun an dà ghuaillibh fhad 's a dh'fhanadh fàl orra. Chuireadh ann am prìosan iad gus an d' rachadh an lorgadh. Chuir an rìgh fios chun a h-uile duine a b' uaisle a bha san rìoghachd gus cruinneachadh gu banais mhòr a dhèanamh aig bàs a' Ghadaiche Ghreugaich, 's e air a ghlacadh aige, nach do dh'fhàg sìon a-riamh aige gun ghoid. Chruinnich mòran sluagh chun a' chaisteil 's chruinnicheadh a h-uile sìon a b' fheàrr a dhèanadh teine, 's rinneadh tòrr air a-muigh mu bheulaibh a' chaisteil. Leis cho fìor thoilichte 's a bha iad 's ann a dh'fheumadh an toirt a-staigh far an robh iad fhèin feuch an toireadh iad treis air a riasladh. 'S e an toileachadh a b' fheàrr leotha na a dhol ga losgadh. Thugadh a-staigh iad 's cha robh iad ach nan sìneadh air an ùrlar a sin, 's fear


a bhuaileadh breab air 's fear a bhuaileadh smugaid air 's fear a bheireadh treis air a tharraing air fheusaig 's fear eile ga tharraing air ghruaig. Cha robh an Gadaiche Greugach bochd ach a' fulang. "Well, a Ghadaiche Ghreugaich," ars an rìgh, "tha mi cinnteach gur iomadh èiginn a's a robh thu," ars esan, "ach cha robh thu a-riamh an èiginn mar a tha thu a-nochd." "An-dà, bha," ars an Gadaiche Greugach. "Bha mi ann an èiginn nas motha na tha mi agadsa fhathast, agus fhuair mi às," ars esan. "Bheil thu a' smaointinn gum faigh thu à seo?" ars an rìgh. "Ò chan eil," ars esan. "Chan eil mise ag ràdh g' eil sin idir," ars esan, "ach tha mi ag ràdh siud." "Siuthad, ma-thà," ars esan, "innis dhuinn i," ars esan, "agus leigidh sinn leat gun innis thu." "An-dà, chan airidh thu air a h-innseadh dhut," ars an Gadaiche Greugach. "Ach innsidh mi dhut air chùmhnantan i." "Dè na cùmhnantan a tha thu ag iarraidh?"


"Tha am mac as sine a th' aig Righ Èireann fhuasgladh," ars esan, "'s chan ann fo smugaidean no fo bhreaban aig gràisg na Grèige a chleachd e a bhith." "Cà bheil e?" ars an rìgh. "Tha e ana sheo ri mo thaobh-sa," ars esan. "Ò ma-thà, gheibh e sin," ars esan. Dh'fhuasgladh am fear bu shine. "Siuthad a-nist, innis dhuinn, ma-thà, èiginn nas motha na seo a's an robh thu." "An-dà, bha mise latha siud, ma-thà," ars an Gadaiche Greugach, a's a' bheinn sheilg agus bha dà reug dhuine còmhla rium," ars esan. Agus thàinig stoirm-shneachd air," ars esan, "agus bha sinn a' dol iomrall. Agus fear a chanadh," ars esan, "siud an rathad; fear eile a chanadh, chan e, ach 's e seo an rathad. Mu dheireadh," ars esan, "bha a h-uile fear a' gabhail rathad dha fhèin 's cha robh agamsa ach mi fhìn," ars esan. "Fhuair mi an seo," ars esan, "gu rathad mòr," ars esan.


Agus nuair a fhuair mi rathad," ars esan, "bha mi ag ràdh rium fhìn gun toireadh e gu taigh air choireigin mi," ars esan. "Agus thachair duine mòr mòr rium air an rathad," ars esan, "agus basgaid air a ghualainn," ars esan. "Agus chuir e iongnadh orm," ars esan, "duine sam bith aig am biodh dachaigh e a thighinn a-mach a leithid a dh'uair. Agus dh'fhaighneachd e dhìom," ars esan, "càit an robh mi a' dol, agus thuirt mi ris nach robh fios a'm, gun robh mi air a dhol iomrall." "An-dà, cha do rinn mise ach tighinn a-mach," ars esan, "a dh'iarraidh basgaid guail," ars esan, "agus 's fheàrr dhut tilleadh còmhla rium, agus lìonaidh tu a' bhasgaid, agus bheir mi fhìn cuid na h-oidhche a-nochd dhut," ars esan. Thill mise còmhla ris," ars esan, "agus ràinig e toll dubh a bha a' dol sìos fon talamh an sin," ars esan, "agus thuirt e rium gur h-ann shìos an siud a bha an gual, agus


mise a dhol dhan bhasgaid agus gun lower-eadh e sìos mi, agus mi a lìonadh na basgaid le gual, agus nuair a bheireadh e suas a' bhasgaid ghuail gu leigeadh e sìos a-rithist i 's gun toireadh e suas mi fhìn. 'S e seo a rinn mi," ars esan. "Chaidh mise dhan bhasgaid agus lower e sìos ana shin mi, chan eil fhios dè an doimhneachd," ars esan. "Agus nuair a chaidh mi sìos," ars esan, "bha grunnd dhaoine," ars esan, "shìos romham. Agus thòisich feadhainn dhiubh," ars esan, "air rànaich agus thòisich feadhainn eile dhiubh air gàireachdraich," ars esan, "agus dh'fhaighneachd mi dhiubh gu dè bha a' toirt orra a bhith a' rànaich. Thuirt iad gun robh an t-eagal a ghabh iad romham fhìn, gur h-ann a' dol gam marbhadh a bha mi. 'S dè thug oirbhse air tòiseachadh air gàireachdraich, thuirt mi riutha. "An-dà, thug," ars iadsan, "nuair a chunna


sinn an coltas tapaidh a bh' ort fhèin a' tighinn a-nuas," ars esan. "Bha sinn a' smaointinn na bha teans againn faighinn à seo gu sìorraidh gur e tusa a bheireadh às sinn." "'S gu dè mar a thàna sibh an seo?" thuirt mi riutha. "Ò cha tàinig ach mar a thàna tu fhèin a lìonadh basgaid ghuail." "An-dà, 's e an rud a nì sibhse, ma-thà, thèid mise dhan bhasgaid far an robh mi reimhe, agus cuiridh sibh air mo mhuin de ghual na fhalaicheas gu math mi, agus èighidh sibh dha nuair a bhios i làn, agus nuair a bheir e suas mise 's a dh'fhalmhas e i bheir mise suas a h-uile gin agaibhse a-rithist." 'S e seo a rinn iad," ars esan. "Chaidh mise dhan bhasgaid, agus chover iad le gual mi," ars esan. Dh'èigh iad dha gun robh a' bhasgaid làn,


's cha do rinn esan ach a slaodadh leis suas. Leig e às an taobh thall a bheulaibh an tuill i," ars esan. "Nuair a shaoil leamsa," ars esan, "bha e pìos air falbh," ars esan, "chuir mi car dhìom fhìn a-mach às a' bhasgaid," ars esan. "Gu dè bha esan ach na sheasamh ri m' thaobh," ars esan. "Nam bhad a bha e," ars esan. "Bha mise sgìth acrach," ars esan, "ged a bhithinn air a chaochladh," ars esan, "bha tuilleadh 's a' chòir mu m' choinneamh," ars esan. "Bha e air thuar an gnothach a dhèanamh orm," ars esan. "Ach uair dhe na h-uaireannan bhuail a chasan a's a' bhasgaid," ars esan "agus thuit e agus fhuair mise air a mhuin," ars esan, "agus thug mi às na bh' ann mun do leig mi às e," ars esan. "Agus cha chreid mi nach ... Thill mi an sin," ars esan, "chun an tuill, agus thug i suas a h-uile duine a bh' ann a's a' bhasgaid," ars esan. "Cha chreid mi nach


robh mi an oidhche sin ann an èiginn nas motha na tha mi agadsa fhathast," ars esan. "Ò bha thu sin," ars an rìgh, ars esan, "ach fhuair thu às a h-uile h-èiginn a bha thu, ach chan fhaigh thu às a seo." "Ò chan eil mise ag ràdh gum faigh," ars an Gadaiche Greugach. Thugadh treis eile a' riasladh a' Ghadaiche Ghreugaich bhochd, agus chuireadh teine ris an tòrr a bha a-muigh. "Well, a Ghadaiche Ghreugaich," ars esan, "tha an teine a' gabhail," ars esan, "agus chan fhada gus am bi thu fhèin 's an dà mhèirleach sin eile ann," ars esan, "agus ged a bha thu san toll-ghuail fhèin cha robh thu an èiginn a-riamh mar tha thu a-nist," ars esan. "An-dà, bha," ars an Gadaiche Greugach, "an èiginn nas motha na tha mi agadsa fhathast." "Siuthad, innis dhuinn e ma-thà." "Ò chan airidh thu air a h-innseadh dhut," ars esan, "ach innsidh mi dhut air chùmhnantan i," ars esan. "Dè na cùmhnantan tha thu ag iarraidh a-nist?" "An dàrna mac as sine a th' aig Rìgh Èireann fhuasgladh, 's a leigeil dhan chuideachd."


"Cà bheil e?" ars esan. "Tha e ana sheo ri m' thaobh-sa," ars esan. "Ò ma-thà, gheibh e sin," ars esan. Dh'fhuasgladh am fear eile dhiubh. "Siuthad a-nist, innis dhuinn, ma-thà, èiginn bu mhotha na seo a's a robh thu." "An-dà, bha siud," ars esan, "easbaig mòr a bha san àite againn," ars esan, "agus bhàsaich e," ars esan. "Agus bha mòran sluaigh air an tòrradh aige," ars esan, "agus bha mi fhìn air an tòrradh aige," ars esan. "Agus bha mòran òir," ars esan, "timcheall air an easbaig," ars esan, "agus bha fàinne òir air," ars esan. "Agus nuair a thìodhlaic iad e," ars esan, "chuir iad clach mhòr mhòr air an uaigh aige," ars esan, "'s dh'fhalbh iad," ars esan. "Gu dè smaointich mise," ars esan, "o thàinig an oidhche," ars esan, "ach gur e call a bha siud na bha siud a dh'òr a leigeil fon talamh," ars esan, "nach robh e gu dad a dh'fheum dhan easbaig," ars esan. "Agus 's ann a dh'fhalbh mi dhan chladh feuch am faighinn an uaigh fhosgladh," ars esan. "Agus nuair a ràna mi," ars esan, "bha a' chlach cho trom," ars esan, "cha deargainn air a togail," ars esan.


"Ach leis a h-uile h-innleachd a bh' agam," ars esan, "fhuair mi a cur air a h-oir," ars esan, "air bruaich na h-uaghach," ars esan, "agus chaidh mi sìos dhan uaigh," ars esan, "agus bhrist mi a' chiste," ars esan, "agus thug mi dheth na bha timcheall air a dh'òr," ars esan. "Agus nuair a bha mi deiseil air dol a thighinn a-nuas," ars esan, "dè rinn ach oiteag gaoithe tighinn," ars esan, "'s thuit a' chlach air an uaigh far an robh i reimhe," ars esan, "'s bha mise san uaigh còmhla ris an easbaig, 's cha robh dùil ri tighinn às. Ach gu dè thachair," ars esan, "ach gun robh feadhainn eile ann a bha dhen aona bheachd rium fhìn," ars esan, "agus thàinig iad," ars esan, "chun na h-uaghach ga fosgladh," ars esan, "agus nuair a thog iad a' chlach 's a chunna mise na speuran," ars esan, "a' chiad leum a gheàrr mi," ars esan, "bha mi air bruaich na h-uaghach," ars esan, "agus thuit fear thall 's a-bhos dhiubh," ars esan, "agus dùil aca gur h-e am fear a bh' air a thìodhlacadh a bh' air èirigh," ars esan,


"agus fhuair mise às mar sin," ars esan. "Agus cha chreid mi nach e an oidhche sin an èiginn bu mhotha na tha mi agadsa fhathast," ars esan. "Ò bha thu sin," ars an rìgh, "ann am iomadach èiginn, ach fhuair thu às a h-uile h-èiginn a's an robh thu a-riamh ach i seo." "Ò well," ars an Gadaiche Greugach, "chan eil cothrom agam air a sin ma-tà," ars esan. Thugadh an treis fo dheireadh dhen riasladh air a' Ghadaiche Ghreugaich bhochd. Bha an teine an seo deiseil. "Well, a Ghadaiche Ghreugaich," ars esan, "tha an teine deiseil a-nist, agus bidh thu fhèin agus am mèirleach sin eile a' dol ann," ars esan, "agus cha chuir thu dragh ormsa na air duine eile a's an rìoghachd gu bràth tuilleadh. Agus ged a bha thu an uaigh fhèin cha robh thu a-riamh mar a tha thu a-nochd." "An-dà, bha," ars an Gadaiche Greugach. "Bha mi ann an èiginn nas motha na tha mi agadsa fhathast agus ann an èiginn nas motha na dh'innis mi fhathast."


"Siuthad, ma-thà," innis dhuinn i," ars esan, "agus leigidh sinn leat gun innis thu i." "Ò chan airidh thu air a h-innseadh dhut," ars an Gadaiche Greugach, "ach innsidh mi dhut air chùmhnantan i." "Dè na cùmhnantan a tha thu ag iarraidh a-nist?" ars esan. "Tha, mac as òige a th' aig Rìgh Èireann fhuasgladh." "An e sin ri ràdh," ars esan, "g' eil triùir chlann Rìgh Èireann agamsa?" "'S e," ars an Gadaiche Greugach, "'s chan eil fhios a'm nam bitheadh fhios aig an fhear is leis iad," ars esan, "gur e sin mar a tha thusa," ars esan, "a' feuchainn riutha," ars esan, "nach e a' chlach a b' àirde a' chlach a b' ìsle agad," ars esan. "Ò well, ma-thà," ars an rìgh, ars esan, "gheibh e sin," ars esan. Dh'fhuasgladh am fear a b' òige, ach cha robh tuar gum faigheadh esan fuasgailte. "Siuthad a-nist, innis dhuinn, ma-thà, an èiginn as motha na seo a's an robh thu."


"An-dà bha mise a' falbh oidhche siud, ma-thà," ars esan, "feuch gu dè gheibhinn a ghoidinn," ars esan. "Agus bha creag mhòr mhòr ann," ars esan, "agus bhithinn gu math tric aig a fasgadh," ars esan. "Agus dh'fhalbh mi," ars esan, "gu fasgadh na creige agus dè thug mi an aire ach do dh'uamha," ars esan, "ann an aghaidh na creige," ars esan. "Agus chuir e iongnadh orm," ars esan, "uamh a bhith ann," ars esan, "nach fhaca mi a-riamh reimhe i," ars esan. "Agus dh'fhalbh mi," ars esan, "gu doras na h-uamha feuch am faicinn an robh duine a-staigh innte," ars esan. "Agus gu dè bha san uamhaidh," ars esan, "ach boireannach," ars esan, "agus pàiste-gille aice air a glùin," ars esan, "agus sgian mhòr aice na làimh," ars esan. "Agus thogadh i an sgian gus a' cur a's a' phàiste agus thòisicheadh am pàiste air gàireachdraich agus thòisicheadh ise air rànaich. Agus bha a' chreag a' freagairt dhi," ars esan. "A h-uile h-uair," ars esan, "a stadadh am pàiste a' gàireachdraich thogadh ise an sgian gus a cur ann, agus bha am pàiste a' tòiseachadh air gàireachdraich


's bha ise a' tòiseachadh air rànaich. Mu dheireadh dh'fhalbh mi 's leum mi a-staigh," ars esan, "agus dh'fhaighneachd mi dhith gu dè an obair a bh' aice mar seo. "An-dà, tha," ars ise, "fuamhair a tha a' fuireach ana sheo," ars ise, "thug mise dhan uamha mi fhìn 's am pàiste," ars ise, "'s chuir e mar fhiachaibh orm am pàiste a bhith bruich agam air a choinneamh," ars ise. "'S cha leig mo chridhe leamsa a mharbhadh, ach seo dhutsa on a thàna tu," ars ise, "agus marbh e." "Bheil sìon idir agad a bhruicheas tu dhan bhèist," thuirt mi rithe, "ach am pàiste?" "Ò tha gu leòr," ars ise, "ach aithnichidh e." "Thalla thusa agus bruich pìos de dh'fheòil ùr ann am poit, agus 's e rud a nì sinn, bheir sinn òrdag na coise far a' phàiste, agus cuiridh tu a's a' phoit còmhla ris i. Agus ma bhios e a' còmhdach ort nach e am pàiste a th' ann seallaidh tu dha an òrdag, gun do chuir thu ann i mar dhearbhadh nach creideadh e thu. Agus feuch am faigh thu


fhèin 's am pàiste teicheadh às a seo." "'S e seo a rinn i," ars esan, "agus dh'fhalbh mise agus chuir mi an òrdag bheag aige air cnaig," ars esan, "agus le aona bhuille," ars esan, "thilg mi dheth i," ars esan. "Thòisich am pàiste air rànaich 's air sileadh faladh," ars esan. "Fhuair sinn stad a chur air an fhuil," ars esan, "'s nuair a thug e fairis a' rànaich," ars esan, "thuit e na chadal," ars esan. "Agus dh'fhalbh mise leis," ars esan, "do thòrr feòir a bh' ann an ceann shìos na h-uamhadh," ars esan. "Ach cha robh mi fada an sin," ars esan, "nuair a dh'fhairich mi esan a' tighinn," ars esan, "agus thàinig e a-staigh agus tharraing e carragh creige a's an doras," ars esan. "Nuair a chunna mise," ars esan, "a' chòmhla a chaidh ris an doras," ars esan, "thuirt mi rium fhìn gun robh mise a-staigh agus gum bitheadh, nach robh dùil ri faighinn a-mach. Dh'fhaighneachd e dhithse an robh a bhiadh deiseil aige, agus thuirt i gun robh. A' chiad ghrèim a thug e às an fheòil, "Ha, a bhan-slaightire," ars esan, "chan e am pàiste a tha seo." "'S e," ars ise, "nach seall thu an òrdag aige ana shiud," ars ise, "far na chuir mi ann i," ars ise,


eagal nach creideadh tu mi." "Ò ma-thà, nach e tha curs," ars esan. "Chan eil cothrom agamsa air," ars ise. "Nuair a dh'ith e a leòr," ars esan, "chaidh e na shìneadh air an ùrlar," ars esan, "mu choinneamh an teine," ars esan. "Thuit e na chadal," ars esan, 's bha e a' sèideadh an teine mar gum biodh balg-sèididh a bhiodh aig gobha," ars esan. "Dh'fhalbh mise," ars esan, "agus dh'èirich mi suas," ars esan, "agus chuir mi am pòcair aige anns an teine," ars esan, "agus cha robh aige ach aon sùil a's a' bhathair," ars esan. "Agus cha robh e fada sin," ars esan, "nuair a bha e geal mar a bha esan a' sèideadh an teine le anail," ars esan, "agus thug mi às e," ars esan, "agus shàth mi a's an aon t-sùil a bh' aige e," ars esan. "Agus a' chiad leum a gheàrr e," ars esan, "bhuail e ann am mullach na h-uamhadh," ars esan, "agus chaidh e fhad eile throimhe," ars esan. "Rinn e an ath leum," ars esan, "bha e air a dhà bhonn air an ùrlar," ars esan, "Cha robh e ach leum a-null 's a-nall, m' iarraidh-sa a dhol ann. Cha bu lèir dha mi," ars esan. "Bha mise a' faighinn leum a-null 's a-nall seachad air," ars esan,


"ach gun robh mi a' dèanamh dìcheall a' fuireach clìoras a' phàiste 's am boireannach," ars esan. "Bha e air thuar an gnothach a dhèanamh orm," ars esan, "agus e dall," ars esan. "Ach stad e an sin," ars esan. "Well," ars esan, "ma tha e air uachdar an t-saoghail," ars esan, "'s e an Gadaiche Greugach a rinn seo ormsa," ars esan. Fhreagair mi fhìn e nach do dh'àich mi a-riamh m' ainm, gur e mi, gun robh mi ana sheo. "Ò well, ma-thà," ars esan, "tha mise ullamh co-dhiù," ars esan, "ach on a rinn thu a leithid," ars esan, "tha fàinne òir agamsa ana sheo," ars esan, "agus gheibh thu e agus bidh e agad mar chuimhneachan air an oidhche a-nochd." "Thug e dhòmhsa am fàinne," ars esan, "agus 's ann a bha am fàinne na bu choltaiche ri cearcall," ars esan, "na bha e ri fàinne," ars esan. "Thuirt mi ris nach dèanadh am fàinne ud sìon dhòmhsa, gun robh e ro mhòr," ars esan. "Cuir thusa mu d' mheur e," ars esan, "agus iarr air an fhàinne dhol a-staigh," ars esan. "Dh'fhalbh mise," ars esan, "agus chuir mi


mu m' mheur e, agus dh'iarr mi air an fhàinne a dhol a-staigh. Chaidh am fàinne a-staigh," ars esan, "cho fiot dhòmhsa agus ged a bhiodh e air fàs mu m' mheur." "Bheil e fiot a-nist dhut?" ars esan. "Tha, gu math fiot, thuirt mi ris. "Cà bheil thu, fhainne?" ars esan. Fhreagair am fàinne, "Tha mi an seo." Gheàrr esan leum gus a bhith air mo mhuin," ars esan. "Cha robh mise ann an crois a-riamh gu seo," ars esan. "Ga brith cà rachainn-sa, bhrathadh am fàinne mi," ars esan. "Ach uair dhe na h-uaireannan - cha robh agam ach am bàs co-dhiù," ars esan - "dh'fheuch mi air a' charragh bha san doras," ars esan, "agus leag mi a-mach e," ars esan, "agus fhuair mi chun a' chnuic. Dh'èigh esan, "Cà 'l am fàinne?" 's fhreagair am fàinne, "Tha mi an seo." A-mach esan às mo dheòidh," ars esan. Bha mise cho dona 's a bha mi reimhe ach gun robh am barrachd farsaingeachd agam," ars esan.


"Cha robh sgian agam a bheireadh dhìom a' mheur," ars esan, "'s cha tigeadh am fàinne a-nuas. Thòisich mi oirre leis an làimh eile," ars esan, "gus an d' fhuair mi a' cur far an uilt," ars esan. "Bha mi a' gearradh na fèithean le m' fhiaclan," ars esan, "'s esan às mo dheòidh," ars esan. "Thàna mi an sin," ars esan, "gu creig mhòir a bha os cionn a' chladaich," ars esan, "agus sheòl mi am fàinne," ars esan, "fad mo làimhe leis a' chreig," ars esan. "Bha esan a-nuas thugam 's dh'èigh e, "Cà 'l thu, fhàinne?" Fhreagair am fàinne, "Tha mi seo." Gheàrr e leum leis a' chreig 's chaidh an t-eanchainn leis às a's a' chladach," ars esan. "Agus fhuair mise às mar sin," ars esan. "Agus cha chreid mi nach robh mi ann an èiginn bu mhotha na tha mi agadsa fhathast." Cò bha na seasamh a's an doras ach a' bhanrighinn agus cnapach gille aice, agus leum i suas. "Cha bhi mi beò," ars ise, "ceithir uairean


fichead," ars ise, "mur bi e fuasgailte a's a' mhionaid agaibh ged a ghoideadh e a' Ghrèig uile," ars ise, "gun facal aige ach an fhìrinn," ars ise, "a shàbhail mo bheatha dhòmhsa 's dha m' mhac. Nach seall sibh a' chas far an tug e dheth an òrdag," ars ise. Dh'fhuasgladh an Gadaiche Greugach. "Ò well, a Ghadaiche Ghreugaich," ars an rìgh, "tha mi glè thoilichte nach do chuir mi gu bàs a-nist thu," ars esan. "Ged a bha thu ri cron bha thu ri math. Shàbhail thu am beatha dha m' mhnaoi 's dha m' mhac. Agus gheibh thu a-nist do rogha iarrtas ormsa, agus do cheumannan saora, nach eil a chridhe dragh no tòrachd a chur gu bràth tuilleadh ort." "Ò well," ars an Gadaiche Greugach, "cha bhi m' iarrtas mòr, ma-tà," ars esan. "Chan eil feum agam air òr no air airgead. Tha òr is airgead gu leòr agam. Agus 's e


m' iarrtas ortsa," ars esan, "an fhàlairidh a thoirt do mhac Rìgh Èireann," ars esan, "a tha fo gheasaibh aig a mhuime gus an till e leatha," ars esan. "Agus 's e sin a chuir mise an seo," ars esan, "feuch am faighinn dha i, 's cha b' ann dhomh fhìn a tha mi ga h-iarrraidh." "An-dà, air do shonsa gheibh e sin ma-thà." Fhuair mac Rìgh Èireann an fhàlairidh 's fhuair an Gadaiche Greugach a cheumannan saora. Nuair a thàinig e air ais gu Èirinn bha a mhuime an dèidh tuiteam na rùdain ruadha chun a' chnoic far na binnein. 'S dh'fhàg mise ana shin iad.

Cò aige a-nist a dh'ionnsaich sibh i siud? Bheil cuimhne agaibh cò aige a dh'ionnsaich sibh i?
Dh'innis Dòmhnall mac Dhonnchaidh dhomh i. Dòmhnall mac Dhonnchaidh Tàillear.

