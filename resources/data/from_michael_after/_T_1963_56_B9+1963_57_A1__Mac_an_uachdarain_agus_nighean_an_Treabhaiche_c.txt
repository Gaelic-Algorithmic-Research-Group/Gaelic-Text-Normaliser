Informant : Angus McLellan, Frobost.
Collector : D.A. MacDonald
SA 1962/56 B9
+ 57. A1

Mac an uachdarain agus nighean an Treabhaiche.

Well, 's e uachdaran a bha seo agus bha aon ghille aige, agus bha e a' cumail treabhaiche. Agus bha nighean fuathasach brèagha aig an treabhaiche. Agus 's ann a ghabh an gille a leithid a nòisean dhe nighean an treabhaiche agus bhiodh e ann gun stad a h-uile h-oidhche. Dhia, fhuaradh an seo a-mach gun robh e ... meas mòr aige air nighean an treabhaiche, agus cha b' ann toilichte dheth a bha athair 's a mhàthair. Chuir an t-uachdaran fios air an treabhaiche agus thuirt e ris ... Dh'fhaigheachd a dheth gu dè bha a' toirt dha a bhith a' gabhail #ri# mhac-san. "Tha fhios agad glè mhath," ars esan, "nach bu mhaidse e do d' nighean-sa," ars esan. "Ò well," ars an treabhaiche, "gu dè an cothrom a th' agamsa air a sin?" ars esan. "Ò well, bidh do chothrom agad air, ma-tà, gum bi thu a' clìoradh air falbh à seo. Cha bhi thu an seo nas fhaide." Chaidh am bodach dhachaigh agus thuirt e ris an nighinn. "An-dà, gu dearbh," ars esan, "chan


eil dad an-asgaidh agamsa," ors esan, "dha do shuirghe-sa agus fhu fhèin 's mac an uachdarain," ars esan. "Chan eil againn a-nist," ars esan, "ach an ìmprig a dhèanamh ge brith cà faigh sinn àite." "An-dà," ars ise, "ma bha e a' tighinn an seo," ars ise, "cha robh mise ag iarraidh air tighinn ann, agus carson nach cumadh e aige e. Ach mas e mise 's coireach ris a sin," ars ise, "falbhaidh mise, ma-thà, agus fanadh sibhse far a bheil sibh." 'S e seo a rinn i. Sgioblaich i i fhèin 's cha robh mòran %luggage% aice ach baga. Fhuair i gu ruige Glaschu 's bha soitheach ana shin a' gabhail cargo a-staigh, 's chaidh i far an robh an sgiobair feuch am faigheadh i a-null gu ruige Ameireaga. Dh'innis i dhan sgiobair gum b' fheudar dhi an taigh fhàgail air sàilleibh mic an uachdarain. Agus," ars ise, "chan eil ... chan eil mòran airgid agam," ars ise. "Tha eagal orm," ars ise, "nach eil agam na phàigheas am fàradh," ars ise, "ach bu toigh leam faighinn air falbh co-dhiù." A Leabhara," ars an sgiobair, "ma-thà," ars esan. "Bheir mise pasaid an-asgaidh dhut a-null. "Ò ma-thà, glè mhath," ars ise, "chan urrainn a bhith nas fheàrr.


Dh'fhalbh i 's an sgiobair 's sheòl iad a-null. 'S nuair a ràinig iad an seo thall thuirt an sgiobair rithe, "Ò well," ars esan, "cha ruig thusa a leas a dhol an tìr an-dràsta," ars esan. "Thèid mi fhìn a-mach," ars esan. "Tha mi a' smaointinn gum bu chòir do dh'oifis a bhith an seo airson luchd-seirbhiseachd," ars esan, "agus fan thusa," ars esan, "far a bheil thu," ars esan. Chaidh an sgiobair a-mach. Bha e a' dol thron bhaile 's cha robh e a' faicinn coltas oifis. Thachair an seo marcaiche ris, agus bhruidhinn e ris. Dh'aithneachadh a h-uile duine fear-marcachd. Agus dh'fhaighneachd e dheth, "Bheil fad o thàna tu a-staigh dhan phort?" ars esan. "Chan eil gu dearbh," ars an sgiobair. "Cha d' rinn mi ach tighinn a-staigh a-raoir," ars esan. "Robh pasaindearan agad a' tighinn a-nall?" ars esan. "Ò cha robh," ars an sgiobair, "ach aon nighean," ars esan, "a bha a' tighinn airson cosnadh." "Ò nach bochd fhèin," ars esan, "nach robh mi beagan na bu tràithe," ars esan. "'S ann a' coimhead airson searbhanta a tha mise, ma-thà," ars esan. "Agus," ars esan, "'s e bancair


a th' annam," ars esan, "agus an t-searbhanta a bh' agam," ars esan, "phòs i," ars esan, "agus chan eil duine agam a-nist," ars esan. "À well," ars an sgiobair, ars esan, "tha i agamsa air bòrd fhathast," ars esan, "ma chòrdas i sibh pèin," ars esan. "%Oh bless me%, ma-thà," ars esan, "chan eil fhios a'm nach eil mi %lucky% fhathast," ars esan. "Well, thèid mise a-staigh," ars an sgiobair, "'s canaidh mi rithe," ars esan, "i a thighinn a-mach," ars esan. "Nì sibh pèin bargain." Chaidh an sgiobair a-staigh 's "Chan fhaca mise," ars esan, "coltas oifis an seo," ars esan, "ach chunna mi," ars esan, "fear an siud," ars esan, "ag iarraidh searbhanta," ars esan, "agus ma thogras ... dheònaicheas tu a dhol ann," ars esan, "tha e ag ràdh rium gur e bancair a th' ann," ars esan, "'s nach eil e an taing," ars esan, "tuarastal a thoirt do shearbhanta," ars esan, "an t-searbhanta a bh' aige gun robh i aige o chionn ùine mhòr agus gun do phòs i 's gun robh e a-nis gun searbhanta idir." Ò bha ise coma ach àite air choireigin fhaighinn.


Thàinig i a-mach. Ò chuir esan fàilte oirre 's dh'fhaighneachd e dhith am biodh i deònach fastadh a ghabhail. Thuirt i gum bitheadh. "Well, ma-thà," ars esan, "'S e bancair a th' annamsa," ars esan, "agus cha bhi mi astaigh ach aig oidhche," ars esan. "Bidh mi a' falbh sa mhadainn," ars esan. "Bidh mi a' toirt leam mo dhìnnearach, agus cha bhi sìon agad ri dhèanamh," ars esan, "ach an taigh a chumail air dòigh 's a chumail glan," ars esan, "agus mo bhraiceis-se a's a' mhadainn agus mo shuipeir a bhith deiseil agad aig oidhche," ars esan. "Cha bhi sìon agad ri dhèanamh ach sin," ars esan, "agus dè," ars esan an tuarastal a bhios tu ag iarraidh?" Dh'innis ise. "Ò well, ceart gu leòr," ars esan, "ma-thà, gheibh thu sin. Agus tha mi duilich," ars esan, "nach robh fios a'm gun tachradh an gnothach cho math rium," ars esan. "Nam bitheadh," ars esan, "bhiodh %conveyance% agam," ars esan, "na b' fheàrr na am pònaidh," ars esan. "Ach co-dhiù," ars esan, "an rud a th' ann," ars esan, "'s e a dh'fheumas tu a ghabhail," ars esan. "Ma tha %luggage% agad," ars esan,


"cuiridh sinn ann an àite am bi e sàbhailte gu leòr," ars esan. "Thèid mi fhìn ga h-iarraidh," ars esan. Ò cha robh %luggage% aice ach am baga. "Ò well, mur eil ann ach sin," ars esan, "bheir mi leam air mo bheulaibh e." Chuir an sgiobair air a chùlaibh air muin a' phònaidh i 's dh'fhalbh iad. Chaidh iad a-mach pìos mòr às a' bhaile. Thàinig e an seo gu taigh. Bha i air dorchnachadh, an oidhche. "Well, seo agad an t-àite," ars esan, "agus thèid a-nist a laighe," ars esan. "... ise a laighe." "Well, seas ana shin mionaid bheag," ars esan, "gus an cuir mise a-staigh am pònaidh." Dh'fhalbh e 's chuir e a-staigh am pònaidh 's thàinig e 's dh'fhosgail e an doras 's chaidh e a-staigh. "Seo dèan thusa suidhe a-nist," ars esan. "Nì mi fhìn an gnothach a-nochd. Tha mi cinnteach gur e mi as eòlaiche air fheadh an taighe," ars esan, "agus bi thu fhèin a' dèanamh a' chuid as fheàrr a ghabhas dèanamh sa mhadainn," ars esan. Thòisich e sin air dèanamh ... cur air dòigh suipeir agus ghabh iad a suipeir.


"Trobhad a-nist," ars esan, "'s gum faiceadh tu do rùm-cadail." Thug e sìos i. "Siud do rùm-cadail a-nist," ars esan. "Cha bhi agad ach an doras a ghlasadh," ars esan, "'s cha bhi sìon a' cur dragh ort ana shin, 's beiridh tu sa mhadainn," ars esan. "Tha a h-uile sìon ana shiud," ars esan, "'s rud sam bith a bhios a dhìth ort, cha bhi agad ach innseadh dhòmhsa 's gheibh mise dhut e," ars esan. "Ò cha b' urrainn a bhith na b' fheàrr," ars ise. Agus ... a's a' mhadainn dh'èirich ise 's rinn i am braiceis. Dh'fhalbh esan. Cha tàinig e gus an robh i dorcha. Ò cha robh i a' faicinn duine. Bha i a' faireachdainn na h-ùine uabhasach fada. Bha i trì latha ana shin 's gun i a' faicinn ... Chan fhaca i duine idir air ais no air aghaidh. Dh'fhalbh i an seo a-mach pìos. Bha sead a taobh shìos a' taigh - agus dh'iarr e oirre gun a dhol na chomhair, gura h-e olachan a bh' aige ann, agus rùm eile a bh' aige a-staigh gur e pàipearan leis a' bhanca


a bh' ann, agus gun a ... gun i dhol na chomhair-san cuideachd. Thuirt ise nach rachadh. Bha i a' dol seachad air a t-sead a bha seo agus a Dhia, bha i a' faireachdainn a leithid a dhroch fhàileadh. Dh'fhalbh i chun an dorais, 's cha robh ris ach seann doras, agus dh'fhalbh i 's thug i putadh dhan doras. Thuit a' chòmhla 's thuit a h-uile rud ma #ceann#. Sheall i 's bha nighean òg ana shin 's a gruag a' slaodadh rithe, marbh. "Dhia," thuirt i rithe fhèin, "'S e seo an tè a phòs, agus cinnteach gu leòr, 's e am pòsadh a bhios agamsa cuideachd." Dh'fheuch i ris an doras a thogail 's bha an doras cho trom 's cha deargadh i air a thogail. H-uile turas a bhiodh e gus 'ith shuas aice bha an doras a' tuiteam oirre. Mu dheireadh dh'fhàg i bhuaipe e. Dh'fhalbh i 's rinn i gum b' fheàrr dhi teicheadh fhad 's a b' urrainn dhi. Chruinnich i na bh' aice a dh'aodach, 's Dhia, smaointich i seo gun sealladh i a's an rùm eile. Ma rinn i an dàrna cuid gum faodadh i an rud eile a dhèanamh. Dh'fhosgail i an rùm eile a bha e ag iarraidh oirre a sheachnadh, 's


cha robh sìon an sin ach òr is airgead. Dh'fhalbh i agus thug i an t-aodach às a' bhaga agus lìon i am baga leis an òr, agus chàirich i air a muin e, agus tharraing i. Dhorchnaich an seo an oidhche rithe. Bha ise a' dèanamh mar #bheatha# air a beatha. Bha i a' smaoineach gun dèanadh i rathad chun a' bhaile co-dhiù. Ach thug i seo an aire do sholas a' bhaile. Rinn i a leithid a thoileachadh ris. Nuair a chaidh i a-staigh dhan bhaile chùm i sìos chun a' chidhe. Bha an soitheach air an deach i a-null aig taobh a' chidhe agus i a' gabhail cargo. Ghabh i a-staigh far an robh an sgiobair. "Ò bheil thu air ... air am fastadh a thoirt dhachaigh mar-thà?" ars an sgiobair. "Ò tha," ars ise, "ach Nì Math riutsa," ars ise, "feuch an dèan thu fàbhar riumsa," ars ise, "am faigh thu àiteigin dhòmhsa," ars ise, "agus sìon sam bith dhe na bheil agamsa," ars ise, "gu dearbh 's leatsa an dàrna leth dheth," ars ise. "Ò dè th' agad?" ars esan. Dh'innis ise mar a rinn i 's mar a chunnaic i. "Ò chan urrainn mise sìon a dhèanamh riut," ars esan, "neo ruigidh e thu," ars esan. "Nam biodh tu," ars esan, "gun turas a ghabhail


ris air òr," ars esan, "sheallainn-sa an deòidh an òganaich," ars esan. "Ach chan urra mi sìon a dhèanamh riut," ars esan. Ò Dhia! Nuair a chuala i seo cha robh fhios aice dè dhèanadh i. "Ò well," ars esan, "ge brith cà cuir mise thu," ars esan, gheibh iad thu," ars esan. Well, bha cho math leatha an uair sin leum a ghearradh a-mach air a' mhuir. "Ò well, fuirich ort," ars esan. "Bheir sinn a-nuas na gillean," ars esan. "'S minig a bha plana math aig fear acasan," ars esan. Thug e suas an criutha. Dh'innis e dhaibh gun robh ... an leadaidh a tha seo a thug sinn a-nall," ars esan. "Tha mi a' tuigsinn," ars esan, "nach do chòrd an t-àite rithe," ars esan, "gum b' fheudar dhi," ars esan, "fhàgail," ars esan, "agus tha mi cinnteach nach eil fada gus am bi an tòir oirre," ars esan. "Dè an t-àite a tha sibh a' smaointinn an cuireadh sibh i," ars esan, "nach fhaiceadh i?" Dh'fhan a h-uile duine a-riamh sàmhach. Thionndaidh an seo fear aca. "Well," ars esan, "cuiridh mise i ann an àite nach faigh iad i," ars esan, "ma dheònaicheas i a dhol ann."


Dheònaicheadh ise a dhol a dh'àite sam bith.

Continued a SA 1963/57 A1

$DAM$ Seadh. 'S cha robh fhios aca co-dhiù cà 'n cuireadh iad i.
$AMᶜL$ "Cuiridh mise i," arsa fear dhe na gillean, "ann an àite nach fhaigh iad," ars esan. "Cà 'n cuir thu i?" ars esan. "%Lower%-idh sinn an %topsail%," ars esan, "agus paisgidh sinn ann i," ars esan, "Ged a rannsaicheadh iad an soitheach," ars esan, "cha rannsaich iad na siùil." Cha robh ach ... Bha siud ceart gu leòr. %Lower%-eadh a-nuas an %topsail% 's chuireadh i fhèin 's am baga 's biadh a's an %topsail% 's phaisgeadh suas ... chrochadh am mullach a' chruinn i. Ach ann an liathadh an latha cò bha dh'fhaireadhadh a' tighinn ach esan, 's ghabh e a-staigh far an robh an sgiobair. "Càit," ars esan, "bheil an leadaidh chòir a thug thu thugamsa," ars esan, "càit eil i agad," ars esan, "a robaig mi," ars esan. "Chan eil i agamsa," ars an sgiobair.


"Tha i agadsa," ars esan, "agus lìbhrig seachad i. "Chan eil i agamsa," ars an sgiobair. "Chan fhaca mise i on a thugadh dhut fhèin i. Ma tha i an seo," ars esan, "faigh i." Thàinig e fhèin 's poileasman 's thòisich rannsachadh 's cha d' fhuaradh shìos no shuas i 's cha do dh'fhàg iad àite gun siubhal. Bha iad a's an %stokehole% fhèin feuch an deach i ... an robh i ann. Cha robh. "An-dà gu dearbh," ars an sgiobair, "'s olc mo bharail ort," ars esan. "Tha e furasta gu leòr dhut a ràdh," ars esan, "gun do robaig i thu," ars esan. "Ach mur an tionndaidh an nighean suas," ars esan, "seallaidh mise às do dheòidh," ars esan. "Ò robaig i mi ceart gu leòr," ars esan. "Ò tha sin furasta gu leòr dhut a chantail," ars esan, an sgiobair, "ach feumaidh gun tionndaidh an nighean suas," ars esan. Dia, 's ann a chuir e an comhair a chùil, ach dh'fhalbh e 's cha do dh'fhosgail e a bheul. Bha ise ana shin agus taghadh deiseil airson falbh, 's ann a bha e a' %lower%-eadh a-nuas ..


Thàinig e a-nall gu ruige Sasann ... gu ruige Glaschu. Bha e deònach roinn dhen òr a thoirt dhan sgiobair 's cha ghabhadh e sgillinn. Cha ghabhadh an sgiobair sgillinn. "Ach faodaidh tu, ma thogras tu," ars esan, "rud a thoirt dha na gillean," ars esan. "'S iad a shàbhail do bheatha dhut 's cha b' e mise," ars esan. Thug i còig sòbharain dhan a h-uile gin dhe na gillean. Thàinig i dhachaigh 's chuir i am baga ann an cistidh. Nuair a chuala mac an uachdarain gun tàinig i cha robh i milis a-riamh gu seo. Bha e ann an ath oidhche. Cha robh ach gum feumadh e i a phòsadh. "Dè math dhut," ars esan, "a dhol gam phòsadh-se, gun sìon an t-saoghail?" Cha robh e gu diofar leis-san. Phòs e fhèin 's nighean an treabhaiche. Cha robh a chridhe aige an uair sin a dhol am fianais athar. "Thalla a-nist, ma-thà, 's fan còmhla rithe." Cha robh e an uair sin ach a' fuireach ann ann taigh an treabhaiche fhèin. "À well," ars ise, "cho math 's g' eil a bhith gam choimhead-sa," ars ise, cha chùm sin sinn. Feumaidh tu a-nist a dhol a dh'obair," ars ise. Cha robh obair ann ach rathad mòr a bha a' dol


air aghaidh 's dh'fhalbh e chun an rathaid. Bha e an sin a' cuibhleadh chlachan le bara-làimhe. Thàinig e dhachaigh 's gun cheum aige. Bha e air toirt fairis. "Seadh," ars ise. "Dè mar a chòrd an obair riut an-diugh?" ars ise. "À cha do chòrd ach meadhanach," ars esan. "Cha robh fhios agamsa," ars esan, "gu dè rud a bh' ann an obair," ars esan, "gus an-diugh." "Seadh," ars ise. "Nam biodh àite agad fhèin a-nist," ars ise, "tha dùil nach biodh tu a' marbhadh luchd-obrach." "Ò cha robh fhios agamsa," ars esan, "gu dè rud a bh' ann an obair," ars esan. Bha i ga chumail a-mach a h-uile mac latha. Dh'èireadh ise tràth sa mhadainn 's dhèanadh i a bhraiceas. "Bi a-nist a' falbh." Mu dheireadh rùisg e na casan aige. Cha robh i siud a' dol a thoirt %mercy% dha. Agus ...  Ach dè seo bha ach oighreachd bheag ri taobh na h-oighreachd aig athair agus bha i gus 'ith a-mach air thairgseachadh leis a b' àirde a gheibheadh i. Dh'èirich ise a' mhadainn a bh' ana sheo agus thuirt i ris, "Èirich a-nist," ars ise,


"agus cuir umad," ars ise, "agus fhalbh còmhla ris na h-uaislean eile," ars ise, "gu %sale% na h-oighreachd a tha siud," ars esan. "'S tha fios a'm," ars esan, "gum bi d' athair air a son," ars esan, "on tha i ri a thaobh fhèin," ars ise. "Ach ge air bith," ars ise, "gu dè an t-airgead a thèid innte," ars ise, "theirig thusa ceud os an cionn." "Dhia m' anam," ars esan, "bheil thu airson mo chur dhan phrìosan," ars esan. "Cha tèid thu a phrìosan idir, ach gabh thusa mo chomhairle-sa," ars ise. "Ò Leabhara ma-thà, gabhaidh mise do chomhairle," ars esan, "ged a rachainn dhan phrìosan fhèin." "Well, thalla ma-thà," ars ise. Nuair a thòisich a' %sale% 's e athair a b' àirde tairgsigeadh. Chuir esan ceud os a chionn. Thionndaidh athair. "Bheil sibh a' dol a ghabhail tairgse an duine ud?" ars esan. "Tha mi cinnteach nach eil %trust% air an fhear sin." "À well, 's e an tairgse as àirde a dh'fheumas sinn a ghabhail." Chaidh e far an robh e.


"Bheil thu fiot airson an oighreachd a phàigheadh?" "Tha," ars a' gille. "Ò ceart gu leòr," ars athair. Chan eil fhios am faigheadh sibh an t-airgead an tairgse cheunda a-rithist oirre," ars esan. Agus "Well, ma-thà," ars athair, "feumaidh tu a pàigheadh," ars esan. "Gheibh thu trì latha a dhàil." Well, bha athair a' faighinn bliadhna a dhàil. Cha tuirt esan guth. Thàinig e dhachaigh. "Seadh," ars ise. "Dè mar a chaidh dhut? Bheil an oighreachd agad?" "Tha i fhathast agam," ars esan. "Tha mi cinnteach nach bi i fada agam." Agus ... "Robh d' athair air a son?" "Ò bha," ars esan. "'S ann aige bha an §t§ an tairgse a b' àirde," ars esan, "ach chaidh mise ceud os a chionn," ars esan. "Ò rinn thu taghta," ars ise. "'S dè an dàil a bha esan a' faighinn? "Bha e a' faighinn bliadhna a dhàil" "Dè an dàil a fhuair thu fhèin air?" "Cha d' fhuair ach trì latha," ars esan.


"Àidh, àidh," ars ise. "'S gheibheadh d' athair bliadhna 's chan fhaigheadh tusa ach trì latha. Well, cha do ruith na trì latha fhèin fhathast," ars ise. A's a' mhadainn an làirne-mhàireach cò thàinig ach na %trustees% oirre, gum feumadh e a shealltainn dhaibhsan ma bha e fiot airson an oighreachd a phàigheadh air neo gun robh ... gu bitheadh i aig athair. Ò thionndaidh ise riutha. "Gabhaibh a-mach às a seo," ars ise, "a chealgairean," ars ise. "Dè dragh a tha sibh a' dol a chur ormsa no air mo chompanach," ars ise. "Cha do ruith na trì latha fhèin fhathast," ars ise. "Gheibheadh athair bliadhna 's chan fhaigheadh esan ach trì latha. Nuair a ruitheas sin," ars ise, "faodaidh sibh tighinn." "Ò well," arsa fear aca, "tha thu ceart gu leòr an sin," ars esan. Dh'fhalbh iad 's tharraing iad air falbh. Ach an ceann an treas latha dh'èirich ise a's a' mhadainn agus chuir i uimpe. "Èirich a-nist," ars ise, "agus cuir umad," ars ise, "agus bitheamaid a' falbh a phàigheadh na h-oighreachd," ars ise.


Dh'fhosgail i a' chiste agus chàirich i am baga air a muin. Agus nuair a ràinig i bha iad dìreach ga feitheamh, agus athair an dèidh tighinn. Bha athair gus an oighreachd fhaighinn. Thionndaidh i ris ... ris an §du§ ... "Seo," ars ise, "beir air a seo far mo mhuin," ars ise. Rug an gille air a' bhaga 's leig e às air bòrd e. "Trobhadaibh a-nis," ars ise, "'s cunntaibh ur cuid fhèin a-mach às a sin. Nach fhaod mo #leadaidh# aige oighreachd eile a ghabhail?" Cha robh fhios aig a ... athair o Dhia càit an d' fhuair e an t-airgead no cò às a thàinig e. Agus nuair a phàigh i an oighreachd dhaibh thionndaidh i riutha, "Fhalbhaibh a-nist," ars ise, "'s e m' àite-sa a tha seo," ars ise, "'s gabhaidh an doras," ars ise riutha. Thòisich iad air iarraidh mathanas. "An-dà, mathanas," ars ise, "cha bu chòir a thoirt dhuibh." Cha robh ann na b' fheàrr na ... aig athair na e an uair sin. Bhiodh an dàrna h-aon a' dol air chèilidh air an aon eile aca. Nuair


a bhàsaich am bodach bha an dà oighreachd aige an uair sin aige fhèin 's aig ... nighean an treabhaiche. Agus sin agad mar a dh'fhàg mise iad.
$DAM$ Ò well, shìorraidh, tha i sin math gu dearbh, agus 's e sgeulachd fhada tha sin cuideachd.
$AMᶜL$ Dè?
$DAM$ Tha i fada.
$AMᶜL$ Tha i sin.
$DAM$ Tha i math. Agus cò aige a chuala sibh i sin?
$AMᶜL$ Aig fear Dòmhnallach, Ailean Mòr mac Iain 'ic Ailein ann am Peighinn nan Aoireann.
$DAM$ Seadh. 'S robh esan math air na naidheachdan?
$AMᶜL$ Bha. An-dà, bha e sin.
$DAM$ Cha robh i siud aig Alasdair Mòr idir.
$AMᶜL$ Cha robh. Cha chuala mi i siud aig Alasdair Mòr idir.
$DAM$ Ò tha i math, ma-thà. Tha i math fhèin.

