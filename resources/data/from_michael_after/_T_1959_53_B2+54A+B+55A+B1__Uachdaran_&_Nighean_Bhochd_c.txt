Informant : Donald Macintyre, South Uist
SA 1959/53 B2
Collector : Calum MacLean
AT 875

Uachdaran & Nighean Bhochd

Bha siud ann mar a chuala mise uachdaran mòr a bha a' còmhnaidh ann am fearann de sgìreachd na Gàidhealtachd uaireigin. Agus bha mòran aige de luchd-tuatha air an fhearann. Cha robh, a's an àm a bh' ann, cha robh iasg no sealg no dad a ghabhadh faighinn airson beòshlaint air a bhacadh air an duine bhochd idir a's an latha a bh' ann. Agus leis a sin bha a chead fhèin aig a h-uile duine a bh' air fearann an uachdarain a bh' ana sheo eadar sealg is iasg, coille no dad a dh'fheumadh iad. Agus 's e am màl a bha na daoine pàigheadh a h-uile bliadhna dhan uachdaran treis ag obair air an staid air an fhearann aige fhèin. Agus nuair a bheireadh iad uiread seo de lathaichean ag obair bha am fearann saor aca an uair sin. Ach cha robh de theaghlach aig an uachdaran a bha seo ach aona ghille. Agus thuirt e ris fhèin on a bha gu leòr dhen t-saoghal aige gun ionnsaicheadh an gille ann am foghlam cho math 's a rachadh aige air, agus cho fad agus a mhaireadh òr is airgead dha, gum faigheadh e foghlam a b' fheàrr a ghabhadh toirt dha. 'S ann mar sin a bha. Bha e ann an sgoil, sgoil bheag is sgoil mhòr, 's às a sin colaiste, colaiste na b' àirde na sin mu dheireadh gus an robh e làn ionnsachaidh, nach robh facal ri thoirt dha ann an àite sa bith.


Nuair a bha e ullamh ionnsaichte thàinig e dhachaigh, agus bha e a' dol a ghabhail seilbh air an àite nuair a bhiodh athair, nuair nach biodh e comasach dha gun cumadh e an t-àite a' dol. Cha robh e uabhasach fada co-dhiù nuair a thug am bodach dha a h-uile dad a bh' ann. Co-dhiù bha esan a' fàs sean e fhèin. Cha robh e airson turas a ghabhail ri mòran de rud co-dhiù ach an aire a thoirt dha fhèin fhad 's a bhiodh e beò. Agus thug e a' riaghladh 's a h-uile dad a bh' ann dha mhac. Bha a mhac a-nist, bha diofar mòr ann seach am bodach. Bha e ann am measg luchd-foghlam 's ann am measg dhaoine a bha urramach beairteach, shuas a's an taobh a deas far an robh e a's a' cholaiste mu dheireadh a's an robh e shuas fhathast. Bha e cho eòlach a's an dùthaich a bh' ana shin agus air cor na dùthcha, agus thuirt e ris fhèin gum feuchadh e fhèin ris an t-àite a bh' aige fhèin a dhèanamh car coltach riutha, mar a bha na daoine sin a' dèanamh, agus gun tàirngeadh e cuideachd luchd-turais às an taobh a deas, agus gun dèanadh sin feum. Agus an ceann ùine gun a bhith fuathasach fada tha e coltach gun tàinig beagan de luchd-eòlais a bha e fhèin eòlach orra a's a' cholaiste a-nuas air lathaichean saoirsne, agus bha iad a' fuireach a-staigh aige. Bha an gnothach a' còrdadh riutha glè mhath. Bha sealg 's bha iasg 's bha a h-uile


sìon pailt gu leòr a's an àite. Ach 's e rud a b' iongantaiche a bha iad sin a' faicinn uile gu lèir na daoine bochda a bhith a' faighinn còir cur an iasg, dol a-mach chun nan lochanan 's a' dol chun nan aibhnichean, agus iad a' marbhadh an èisg mar a bha iad fhèin. Agus dh'fhaighneachd iad de mhac an tighearna a bha seo dè bu 's ciall dha a bhith a' leigeil leis na daoine a bha sin a bhith a' marbhadh an èisg. "Ò," ars esan, "Siud an lagh a bh' aig m' athair, agus," ars esan, "cha do dh'atharraich mise fhathast e." "An-dà," ars iadsan, "nan atharraicheadh tu e agus gun toireadh tu air na daoine ud stad a dh'iasgach thigeadh mòran dhaoine ana seo agus chuireadh e a-staigh òr is airgead dhut fhèin agus aoigheachd agus bhiodh tu gu math dheth, nas fheàrr dheth na tha thu." Co-dhiù nuair a dh'fhalbh iad sin smaoinich e gur h-e na briathran bha iad seo a' labhairt mu dheidhinn an àite 's ma dheidhinn an fhearainn gu math a b' fheàrr a fhreagradh airsan na mar a bha e aig athair 's aig a sheanair roimhe. Agus 's ann a rinn e suas litir chun a h-uile duine a bha air seilbh air an fhearann aige, agus gun robh an obair a bha seo tuilleadh, a' dol dhan bheinn, a' dol chun nan aibhnichean 's a' dol chun nan lochanan ri stad a-mach bhuaithe seo, agus duine sam bith a gheibhte ann, a-mach o leithid


seo a latha gun rachadh a pheanaiseachadh air a shon. Agus rud eile dheth gun rachadh am fearann a thoirt bhuaithe agus a chur a-mach às an dùthaich. Fhuair a h-uile duine a-riamh na litrichean, agus cha b' ann gu math a chòrd iad riutha. Cha robh fios aca gu dè dhèanadh iad no dè mar a bhiodh iad beò, a thaobh bha annlann aca daonnan gun cheannach, leis an iasg agus leis an t-sealg a bheireadh iad às a' bheinn. Agus bha siud gan dìth agus cha robh fios aca dè mar a bhiodh iad beò. Ach co-dhiù bha aon fhear a' fuireach ri taobh taigh an uachdarain, agus cha robh ... Bha e pòsta cuideachd, ach cha robh de theaghlach aige ach an nighean. Agus 's e nighean uabhasach fhèin maiseach a bh' innte na cruth 's na cumadh. Agus còmhla ris a h-uile duine a fhuair brath, 's fhuair iad uileag e, fhuair athair na h-ighinn seo e fhèin an aon litir 's a fhuair càch, nach robh math dha fhèin turas a bhith aige ris a' ... sealg no coille no iasg. Bha sgoil aig an nighinn a bh' ana sheo agus rachadh aice leughadh a dhèanamh agus sgrìobhadh a dhèanamh. Agus dh'innis i dhan bhodach mar a bha. "Ù," ars am bodach, ars esan "'s e gnothach bochd," ars esan, "a tha sin. "Tha mise," ars esan, "a' fàs sean," ars esan. "Ach," ars esan, "ma bhios


tusa às mo dheòidh," ars esan, "faodaidh," ars esan, "gur e tu as motha a dh'fhairicheas," ars esan, "an lagh a tha sin," ars esan, "na mise." "Ò," ars ise, "chan eil eagal dhòmhsa," ars ise. "Na cuireadh e dragh sam bith oirnn. Leig sibhse leis," ars ise. "An rud a tha esan," ars ise, "airson a chur air aghaidh thèid e air aghaidh co-dhiù," ars ise. "Chan eil againn ach a leigeil seachad." Co-dhiù ann am beagan ùine às a dheòidh sin - Bhiodh e mar aigesan a bhith a' dol dhan bheinn feuch dè chitheadh e, a' dol a shealgaireachd no ma dh'fhaoidte de chitheadh e, no faiceadh e duine sam bith a-mach mu na beanntan. Agus an latha a bha seo, anmoch san fheasgar, bha e a' tilleadh. Bha e car sgìth. B' àbhaist dha a bhith a' dol a-staigh a thaigh a' bhodaich a bha seo 's e ann a ... an rathaid. 'S am feasgar a bha seo thàinig e a-staigh 's cha robh a-staigh ach an nighean. "Seadh," ars esan, "bheil agad ach thu fhèin?" "Chan eil," ars ise. "Càit," ars esan, "bheil fear an taighe?" "Ò," ars ise, "tha e a' sealgaireachd." "A' sealgaireachd," ars esan. "Seadh." "An-dà," ars esan, "nach d' fhuair d' a ... d' athair," ars esan, "litir bhuamsa," ars esan, "gun robh leithid rud sin a rud air stad?"


"Ò fhuair," ars ise. "Fhuair e an litir a bha sin ceart gu leòr," ars ise, "ach an sealg," ars ise, "a tha esan a' faighinn," ars ise, "cha dèan e diofar sam bith oirbhse." "Dè," ars esan, "sin? Dè mar tha sin?" "Ò," ars ise, "chuile creutair," ars ise, "a mharbhas esan," ars ise, "tha e gam fàgail a-muigh, ach an fheadhainn a bhios beò a bheir e dhachaigh iad, agus cha dèan sin diofar sam bith oirbhse." "Ò," ars esan, "'s e sealgaireachd iongantach," ars esan, "a tha sin." Ach co-dhiù cha tuirt e guth, ach dh'fhalbh e agus cha robh e uabhasach toilichte idir. Ach co-dhiù, ged a ghabhadh e rud car dona 's ann a thill e agus e a' smaoineachadh, tha fhios agad, gum faodadh nach ann a' sealgaireachd da-rìreadh a bha am bodach. Dh'fhaighneachd a dhi "An innis thu dhòmhsa," ars esan, "càit a bheil d' athair a' sealgaireachd?" "Ma ghabhas sibh suas an rathad mar siud," ars ise, "tha," ars ise, "gàrradh aig taobh ... "Ma ghabhas sibh suas an rathad," ars ise, "ana shiud," ars ise, "agus seallaidh sibh," ars ise, "an gàrradh a th' aig an loch an siud, tha e," ars ise, "air cùl a' ghàrraidh agus chì sibh e." Ghabh an tighearna, mac an tighearna suas agus air


air a shocair fhèin agus ràinig e gàrradh 's fhuair e am bodach ana shin, agus thug e treis a' coimhead air. Agus chunnaic e an uair sin le a dhà shùil an t-sealgaireachd a bha am bodach a' dèanamh. Agus nuair a smaointich e air na briathran a labhair an nighean ris cha robh facal aice ach an dubh-fhìrinn, ach bha e toilichte gu leòr air a shon sin nuair a chunnaic e nach robh diofar sam bith san t-sealgaireachd, agus ghabh e dhachaigh. Ach bha e a' smaointeachadh aige fhèin fad na h-oidhcheadh gum feumadh gur e boireannach uabhasach fhèin glic a bh' ann an nighean a' bhodaich, agus 's ann a thuirt e ris fhèin gun sgrìobhadh e litir a-màireach gu h-athair, feuch an dèanadh e a-mach cinnteach gu dè an còrr gliocais a bh' ann an ceann nighean a' bhodaich. Agus 's e sin a rinn e nuair a dh'èirich e a's a' mhadainn agus a ghabh e a bhiadh. Leugh e an litir chun a' bhodaich. Agus dh'fhalbhadh ga h-iarraidh a-nuas chun an taighe agus gun robh trì ceistean cudromach aige ri fhreagairt dhàsan. Fhuair iad an litir. Leugh an nighean an litir, agus dh'innis i dha h-athair mar a bha, gun robh aige ri trì ceistean cudromach a fhreagairt do mhac an tighearna. "Ach air an t-saoghal mhòr," ars esan, "dè mar tha mise," ars esan, "a' dol" ars esan "a fhreagairt cheistean," ars esan, "do mhac an tighearna," ars esan, "duine gun sgoil,


gun ionnsachadh," ars esan, "gun fhoghlam fon ghrèin," ars esan, "mar a tha mise," ars esan, "dè mar a thèid agam air ceist?" "Thalla thusa ann," ars ise, "'s ge brith gu dè chanas e riut," ars ise, "ge brith co-dhiù a thuigeas tu iad 's gus nach tuig, no mur an dearg thu air am freagairt, canaidh tu ris," ars ise, "e a thoirt ùine dhut gus an smaointich thu. Agus feumaidh e sin a dhèanamh. Bheir e ùine dhut," ars ise, "airson na ceistean a fhreagairt mur am bi fhios agad aig an àm, agus mura h-aithnte dhutsa," ars ise, "a freagairt," ars ise, "freagraidh mise iad." 'S ann mar seo a bha. Dh'fhalbh am bodach air a shocair fhèin suas gu taigh an tuathanaich, gu taigh an tighearna a bha seo; agus dh'fhaighneachd e dheth an deargadh e air trì ceistean sònraichte a bha e a' cur air a fhreagairt. "An-dà," ars esan, "chan eil fhios a'm. Ach," ars esan, "feuchaidh mi riutha." "Trobhad a-staigh ana sheo, ma-tà," ars esan. Thàinig e a-staigh: Agus ... "An innis thu dhomh," ars esan, "càit a bheil meadhan an t-saoghail?" "An-dà," ars am bodach, ars esan, "dh'innseadh," ars esan, "ach cha b' fhuilear leam," ars esan, "treis de dh'ùine air a shon sin." "An innis thu dhomh," ars esan, "dè an aon rud as cumhachdaiche air an t-saoghal?" "Innsidh," ars am bodach, "cuideachd."


"'S an innis thu dhomh," ars esan, "gu dè an aon rud," ars esan, "as laige a th' air an t-saoghal?" "Innsidh," ars am bodach, "cuideachd. Ach," ars esan, cha b' fhuilear leam," ars esan, "gun toireadh tu dhomh," ars esan, "a-nochd," ars esan, "co-dhiù," ars esan, "gu feasgar a-màireach, agus thig mi thugad," ars esan, "agus breithnichidh mi dhut," ars esan, "na ceistean a tha sin." "Gheibh thu sin, ma-thà," ars esan. "Agus," ars esan, "bidh tu a-bhos ana sheo feasgar a-màireach agus cluinneam-sa," ars esan, "na freagairtean." Dh'fhalbh am bodach agus dh'innis e dhan nighinn mar a bha. "Cha b' urra dhut," ars ise, "gin dhiubh a fhreagairt." "Ò," ars esan, "cha b' urrainn dhomh gu dearbh. Gu dè," ars esan, "am fios a th' aig duine sam bith," ars esan, "càil meadhan an t-saoghail?" "An-dà," ars ise, "thèid thu," ars ise, "far eil mac an tuathanaich a-màireach agus sin agad a' chiad cheist a chuireas e ort, agus innsidh tu dha agus innsidh mise dhut e." "'S gu dè," ars esan, "tha mi a' dol a chantail ris?" "Buailidh tu," ars ise, "am bata am meadhan an rùm agus canaidh tu ri mac an uachdarain," ars ise, "e a thomhas às a siud," ars ise, "chun an taobh eile air a h-uile taobh air an togair e,


agus gum faigh e an aon astar agus gur e siud meadhan an t-saoghail." "An-dà," ars am bodach, ars esan, "chan eil mi ag ràdh," ars esan, "nach eil sin ceart." "Tha," ars ise, "cho ceart 's tha mise ga chantail riut." "Gu dè a-nist," ars am bodach, "an aon rud as laige a th' air an t-saoghal?" "Tha," ars ise, "snàithle beatha mhic an duine, agus ma tha esan foghlamaichte tuigidh e sin glè mhath." "'S gu dè," ars esan, "rud as treasa th' air an t-saoghal?" "Tha," ars ise, "an teine. 'S e," ars ise, "teine a tha san t-saoghal air fad. Tha e a's an talamh 's tha e a's na creagan. Nam biodh aon lasag air a chur ris," ars ise, "ghabhadh e 's cha robh air an t-saoghal a chuireadh às e." "Well," ars esan, "canaidh mise sin," ars esan, "ri mac an tighearna," ars esan, "co-dhiù a bhios e toilichte no diombach." 'S ann mar sin a bha. Feasgar an làrna-mhàireach dh'fhalbh am bodach 's thàinig e gu pongail gu taigh an tighearna. "Seadh," ars esan, "tha thu air tighinn," "Tha," "Ma-tà," ars esan. "Innis dhòmhsa a-nist," ars esan, "càit eil meadhan an t-saoghail."


Bhuail am bodach am bata air meadhan an ùrlair, am meadhan an rùm "gus thuirt e ris, "Tomhaiseadh sibhse," ars esan, "às a siud," ars esan, "chun an taobh eile," ars esan, "taobh sam bith a thogras sibh," ars esan, "agus cuiridh mi geall," ars esan, "gur e an aon astar a th' ann." "An-dà," arsa mac an §tu§ an tighearna," ars esan, "tha sin," ars esan, "ceart gu leòr. Dè a-nist," ars esan, "an rud as laige," ars esan, "a th' air an t-saoghal?" "Tha," ars esan, "snàithle beatha mhic an duine. "Chan eil," ars esan, "snàithle eile," ars esan, "air a dhèanamh," ars esan, "a tha cho lag ris. Cha ghabh a dèanamh," ars esan. "Cha do rinneadh e 's cha dèanadh e." "Seadh," ars esan. "Dè," ars esan, "an rud as treasa a th' air an t-saoghal?" "Tha," ars am bodach, "an teine. 'S e," ars esan, "teine a tha san t-saoghal. Tha e a's an talamh 's a's na creagan," ars esan. "Nam biodh aon lasag air a chur ris," ars esan, "gun gabhadh e," ars esan, "cha bhiodh air an t-saoghal a chuireadh às e. Agus sin agad an rud as treasa," ars esan, "a th' air an t-saoghal." "Seadh," ars esan, "glè mhath," ars esan. "Feumaidh tu a dhol sìos," ars esan, "'s gum faigheadh tu biadh." Thugadh dha biadh is deoch. Agus nuair a fhuair e sin chaidh e dhachaigh. Chaidh e dhan bheinn-sheilg làrna-mhàireach, agus nuair a bha e a' tilleadh bha fios aige math gu leòr, ged a fhreagair am bodach


na ceistean nach e a fhreagair an toiseach iad. Thadhail e ann an taigh a' bhodaich. Cha robh e a-staigh idir ach bha an nighean a-staigh. Agus ... "An-dà," ars esan, nuair a bha e treis a' cnacaireachd rithe a-staigh, gur ann ach duine òg co-dhiù, "mur am biodh," ars esan, "agus gu bheil e a's an lagh agam fhìn," ars esan, "agus aig mo sheòrsa," ars esan, "chan fhaca mi gin a-riamh," ars esan, "a chuirinn air thoiseach," ars esan, "airson," ars esan, "thu a bhith na do bhean-phòsta agam. Ach," ars esan, "tha an lagh," ars esan, "cho cruaidh," ars esan, "agus chan fhaod mise," ars esan, "gin a phòsadh," ars esan, "ach," ars esan, "nighean fearainn shaoir. Agus," ars esan, "tha an gnothach cho fuathasach duilich," ars esan, "cha ghabh," ars esan, "sin leasachadh. Ach," ars esan, "tha mi a' dol a dhèanamh," ars esan, "aon rud," ars esan, "a nì deagh chuideachadh dhuibhse," ars esan. "Bheir mise fearann saor," ars esan, "dha d' athair," ars esan, "às a dheòidh seo," ars esan, "agus cha bhi fios aig duine sam bith air," ars esan, "gun d' fhuair e e. Agus," ars esan, "cha bhi," ars esan, "an rud cho trom ortsa agus cha bhi e cho trom air d' athair. Agus dh'fhòghnadh e beagan lathaichean," ars esan, "no beagan uaireannan a chur a-staigh," ars esan, "nuair a bhios feum air shuas" ars esan, "air an staid, air an fhearann. Agus nì sin an gnothach, ach cha bhi fios aig duine sa bith air," ars esan, "ach mi fhìn 's tu fhèin air."


Tha sin," ars ise, "glè mhath." Ach co-dhiù fhuaireadh ... sgrìobh esan litir, agus chuireadh gu a h-athair i, gu athair na h-ighinn, gun robh a-nist a' chruit aige 's ach fearann a b' àbhaist dha a bhith ag obrachadh, gun robh e saor aige gun mhàl, gun dad, agus gun dèanadh sin deagh chuideachadh dha fhèin 's dhan nighinn, ach gun robh e ... gum biodh sin eadar e fhèin agus an nighean, nach biodh fios aig duine eile gun d' fhuair e e, a thaobh nach biodh e freagarrach dha innse gun do thachair a leithid dha seach duine sam bith eile a bha sa ghleann. 'S ann mar seo a bha an gnothach co-dhiù. Thuirt am bodach ris an nighinn, "Ò," ars esan, "rinn e glè mhath." "À, rinn," ars a ... arsa ... ars ise, "e glè mhath gun teagamh, ach dh'fhaodadh," ars ise, "gun dèan e nas fheàrr fhathast." Dh'fhalbh i an uair sin agus chaidh i gu taigh an uachdarain i fhèin, agus thug i leatha an litir. Agus thuirt i gun robh a h-athair-se a-nist air fàs sean agus nach dèanadh e feum air fearann ann, agus gum faodadh e a-nist gum briseadh e a-mach ann am measg dhaoine gum faodadh gun d' fhuair e a leithid agus nach robh e airson turas a ghabhail idir ris, gun robh e airson an rud a chur air ais agus fhàgail mar a bha càch agus nàbaidhnean eile a bha mun cuairt, nach


robh e airson leth-oireachas no cothrom a thoirt dhàsan seach mar a bha càch, nam faigheadh esan e gu bu toil leis e bhith aig a h-uile duine. "Cha ghabh e idir e," ars esan. "Ò cha ghabh," ars ise. "'S gu dè," ars esan, "mu d' dheoghainn fhèin?" ars esan. "Chan eil annad ach boireannach òg," ars esan. "Nach cuireamaid," ars esan, "am fearann nad ainm fhèin?" "Ceart gu leòr," ars ise. Chaidh e a-staigh agus sgrìobh e litir, agus dhùin e i agus thug e dhi i, agus chaidh e fhèin pìos an rathad leatha. Bha feasgar math aice. Dh'fhalbh ise 's chaidh i dhachaigh, agus dh'innis e dhan bhodach mar a bha, gun d' fhuair ise am fearann, gun robh am fearann aigesan ceart gu leòr na ainm fhèin fhathast, ach gur ann aicese a bhiodh am fearann an dèidh a bhàis - sin nam fanadh i ann, ach nach robh fios gu dè mar a dh'èireadh dhàsan. "Ach tha mi," ars ise, "a' dol a-màireach," ars ise, "a' dol far a bheil e," ars ise. "Tha turas beag agam ris fhathast," ars ise. "Cha do ... cha do rinn e," ars ise, "an dìleab cho math 's bu chòir dha idir. Cha do rinn e," ars ise, "a sgrìobhadh," ars ise, dhuinn," ars ise, "cho math 's bu chòir dha idir.


"Tha mi," ars ise, "a' dol far a bheil e a-màireach fhathast." "À 's fheàrr dhut," ars am bodach, "leigeil leis mar a tha e na dragh sam bith a chur air. Agus," ars esan, "tha sinne," ars esan, "glè mhath, mar a sgrìobh an duine," ars esan. "Tha e glè fhreagarrach," ars esan, "air an dithis againn. Nan tachradh dhutsa," ars esan, "falbh," ars esan, "dh'fhaoidte," ars esan, "gum faighinn-sa cuideigin eile," ars esan, "a thigeadh a-staigh còmhla rium," ars esan, "agus tha m' ainm fhìn fhathast ann. Agus air an làimh eile," ars esan, "ma dh'fhalbhas mise romhad," ars esan, "nì thusa an rud a thogras tu leis. Agus fàg e mar a tha e." Cha do leig ise oirre dad co-dhiù. Ach an làrna-mhàireach nuair a fhuair i air dòigh agus a sgioblaich i i fhèin cho math agus a dh'fhaodadh i ghabh i suas air a socair gu taigh an tighearna, agus thuirt i ris a' chiad duine a thachair rithe gun robh i airson mac an tighearna fhaicinn. Ò chitheadh i sin. Agus chaidh i a-staigh dhan rùm far an robh e. Agus ... "Bheil thu ag ràdh rium," ars ise, "tha litir ana sheo," ars ise, "a fhuair mi bhuaibh a-raoir. Bheil thu a' coimhead oirre? Agus bha mi a' cuimhneachadh," ars ise, "air briathran a labhair sibh," ars ise, "an oidhche roimhe siud," ars ise, "nuair a thàinig sibh às a'


bheinn-sheilg. Bha sibh ag ràdh," ars ise, "nach robh," ars ise, "ceadaichte dhuibh," ars ise, "a ghabhail," ars ise, "gu bràth mar bhean-phòsta, ach fear ... ach nighean fear fearainn shaoir. Agus," ars ise, "sin nuair a thug mi greis a' leughadh na litreach agaibh a-raoir, ars ise, "'s ann a smaoinich mi," ars ise, "gur e nighean fearainn shaoir," ars ise, "fear fearainn shaoir," ars ise, "a bh' annam fhìn. Ach feuch," ars ise, "a bheil siud ceart. Agus siud agad," ars ise, "an litir a sgrìobh sibh pèin." Thòisich e air coimhead oirre. "Tha thu ceart gu leòr," ars esan. "'S e," ars esan, ... nighean ... nighean," ars esan, "fear-fearainn  shaoir, ars esan, "a th' annad. Agus," ars esan, "on is e," ars esan, "agus g' eil mise eòlach ort," ars esan, "agus g' eil fhios a'm, ars esan, "gu bheil thu," ars esan, "gu math nas fheàrr na gu leòr a dh'fheadhainn," ars esan, "dhe mo sheòrsa fhìn," ars esan, "cha bhi gin agam gu bràth," ars esan, "ach thu. Agus cha bhi agad ach a' dèanamh deiseil, agus cha bhi an deiseileachd mòr." 'S ann mar seo a bha. Dhealaich iad gu rèidh rianail, agus chaidh e pìos an rathad còmhla rithe. Agus chaidh i dhachaigh. Agus cha robh i uabhasach fada a-staigh nuair a dh'innis i dha a h-athair gun robh mac an tighearna a' dol ga pòsadh. "Seadh," ars esan, "mac an tighearna a' dol gad phòsadh." "Seadh," ars ise. "'S e mise," ars ise, "tha gus a


bhith aige, gun ghin eile ach sin." "An-dà," ars esan, "tha sin gu math neònach," ars esan, "air neo tha an lagh air atharrachadh, airson cha chreid mise," ars esan, "gun robh còir aig," ars esan, "mac an tighearna," ars esan, "air do leithid-sa," ars esan, "a ghabhail idir." "Carson sin?" ars esan ... ise. "Ò," ars esan, am bodach, a h-athair, "tha lagh aca sin," ars esan, "'s chan fhaod iad a ghabhail," ars esan, "ach an còirneil fhèin. 'S e sin," ars esan, "gille sam bith," ars esan, "a bhios a' dol," ars esan, "a phòsadh an t-seòrsa sin. Chan fhaod iad a ghabhail ach nighean fear fearainn shaoir." "'S nach e sin," ars ise, "a th' annam fhìn?" "Ò," ars esan, "chan e a th' annamsa ach duine bochd." "An-dà," ars esan, "nach do leugh mi dhuibh an litir," ars esan, "a sgrìobh e fhèin?" ars esan, "an oidhche reimhid? Agus," ars esan, "nach e fear fearainn shaoir a th' annaibh pèin? Nach eil am fearann an-asgaibh agaibh, agus nach mise an nighean agaibh fhad 's a bhios sibh beò?" "Ò," ars esan, "tha sin ceart gu leòr. Tha thu," ars esan, "ceart gu leòr an sin." Cha robh ach cha robh an - ùine uabhasach fada co-dhiù gus an d' ràinig mac an tighearna agus feadhainn eile còmhla ris a' dèanamh


còrdadh air an nighean a' bhodaich. Agus bha iad sin toilichte gu leòr on is e nighean fearainn ... fear fearainn shaoir a bh' innte. Cha robh ann ach an rud a bha san lagh, agus ge brith gu dè mar a bha i bha an lagh air a choileanadh nuair a bha i na nighean fear fearainn shaoir. Ach co-dhiù thàinig an seo oidhche an rèitich, agus tuilleadh de dhaoine còmhla ris. Agus nuair a shuidh iad mun cuairt a' bhùird, agus iad a' dol a dh'iarraidh na h-ighinn air a h-athair, rud a bha coltach gu leòr, thuirt a h-athair gun robh esan deònach gu leòr, agus nach ... nach robh esan a' smaoineachadh gum faigheadh i fear gu bràth cho math ri mac an tighearna ach gum biodh e ro thoilichte, agus nach robh idir an nighean aigesan cho math agus bu mhath leis i bhith a' dol a ghabhail a leithid a dhuine. Dh'fhaighneachdadh an uair sin dhi fhèin an robh i deònach, robh a h-uile sìon ceart gu leòr. "An-dà," ars ise, "cha ghabh mise idir," ars ise, "mac an tighearna," ars ise, "mur an toir e dhomh," ars ise, "trì iarratais. Tha sin," ars ise, "ann an làthair," ars ise, "a h-uile duine th' ana sheo. Agus feumaidh e," ars ise, "ma bheir e dhomh iad," ars ise, "sgrìobhadh sìos dhomh." Gu dè bha sin? "Ò leabhara," ars ise, "chan eil ann ach rud glic


bheag. Ma thachras dhomh fhìn 's dha fhèin," ars ise, "gun tèid sinn gu bràth far a chèile, no gun dealaich sinn cha bhi mi," ars ise, "ag iarraidh," ars ise, "ach trì ultaich bheag," ars ise, "a bheir mi a-mach às an taigh, agus sin mo chuid. Agus ma bheir e dhomh làmh-sgrìobhaidh air a sin bidh mi riaraichte, agus thèid a h-uile sìon air aghaidh. Dh'fhaighneachdadh e dheth dè bha am beachd. "Ò," ars esan, "gu dearbh fhèin," ars esan, "cha chuir sin dragh sam bith ormsa," ars esan. "Trì ultaich bheag," ars esan, "a thogas tusa," ars esan, "a-mach às mo thaigh," ars esan, "cha bhi sin," ars esan, "ach gu math aotram ormsa," ars esan. Sgrìobhadh sìos le peann is inc sin 's thugadh dhi e 's phaisg i e. Chaidh an rèiteach air aghaidh 's chaidh am pòsadh 's a' bhanais air aghaidh. Agus bha iad rèidh riarach ceart coltach, agus bha iad cho toilichte ri dithis. Ach ann an ceann na bliadhna rugadh pàiste gille dhaibh, agus neo-ar-thaing othail mhòr an uair sin air mac an tighearna. Agus gu dè bha ach dà nàbaidh air an fhearann aig mac an tighearna, chaidh iad far a chèile mu dheoghainn


dà bheathach-eich a bh' aca. Bha an dà nàbaidh a bha seo ri taobh a chèile, agus bha làir aig an dàrna fear agus searrach aice. Agus bha am fear eile agus 's e each a bh' aige, mar a chanas iad beathach air a ghearradh. Agus nuair a thàinig àm deireadh na bliadhna agus a bha cròthadh - Bhiodh iad a' cròthadh nan eich - A h-uile h-oidhche bha searrach an nàbaidh a bha seo a' leantail each an fhir eile. Agus nuair a ruigeadh an searrach agus an t-each taigh an duine a bh' ana sin cha robh e ach a' leigeil a-staigh na dhà. Thigeadh an nàbaidh a bha seo a-nall agus chanadh e. "Dh'fhalbh an searrach agam an deòidh an eich agad." "Och," ars am fear eile, ars esan, "nach eil e," ars esan, "ceart gu leòr," ars esan. "Nach eil rùm gu leòr aige a-staigh an siud?" "Nach deònach," ars am fear eile, ars esan, "mar a tha e," ars esan, "leantail an eich? Nach leanadh e a mhàthair 's i ana shiud? Bidh e," ars esan, "còmhla ri a mhàthair fad an latha, agus feasgar thèid e còmhla ris an each agadsa, agus thèid e dhachaigh còmhla ris." Ach co-dhiù bha sin a' dol air ais ... air aghaidh ùine. Agus nuair a thàinig toiseach an earraich 's ann a chaidh am fear leis bu leis


an searrach ga iarraidh agus e airson gun ceangladh e a-staigh e, eagal agus gum biodh e a' falbh còmhla ri each an fhir eile, eagal air gum biodh e a' cur dragh air, no gum biodh e a' toirt dha sìon sam bith, biadh. Bha e airson a chumail bhuaithe buileach. Agus nuair a ràinig e, cha toireadh a nàbaidh dha gearradh dhen ... dhen t-searrach. "Tha mise," ars esan, "ga chumail," ars esan, "ana sheo a leithid seo a dh'ùine," ars esan, "agus 's ann ... 's ann leam fhìn," ars esan, "a tha e." "Ò," ars am fear eile," ars esan, "chan eil," ars esan, "e leat idir," ars esan. "'S ann tha an searrach," ars esan, "leamsa. Feumaidh tu a thoirt seachad." "Chan fhaigh thu," ars esan, "bìdeag dheth." Mu dheireadh chaidh iad a-mach air a chèile cho fada agus gu b' fheudar do bhodach na làir teicheadh, agus chan fhaigheadh e bìdeag dhen t-searrach aig an fhear eile. Cha robh a-nist luchd-lagha ann a's an àm a dhèanadh ceart ach an t-uachdaran a bhiodh air an fhearann. Agus daonnan 's e an t-uachdaran a bhiodh a' dèanamh lagh. Cha robh ann ach ... 'S ann a rinn an duine bochd a bha seo aig an robh an làir agus an


searrach ach air a chumail dìreach far an robh an t-uachdaran, agus dh'innis e dha gu rèidh riaghailteach mar a rinn a nàbaidh air, 's mar a chùm e bhuaithe an searrach agus nach toireadh e dha bìdeag dheth, agus gun robh e an dòchas gun dèanadh iad ma bheireadh e an searrach air ais agus a thoirt an duine aig an robh e, a thaobh 's ann leis fhèin a bha e, 's ann aig an làir aige a bha e. "An-dà," arsa mac ... ars an tighearna," ars esan, "'s e an lagh," ars esanm "a nì mise dhe sin," ars esan, "cuiridh mi," ars esan, "brath air an duine a tha sin," ars esan, "e a thighinn ana sheo," ars esan, "agus an searrach a thoirt leis, agus cuideachd, ars esan, " am beathach a tha sin," ars esan, "a th' aige a tha e a' leantail. Agus thig thusa ana sheo a-màireach," ars esan, "agus an làir agad fhèin," ars esan, "agus chì sinn," ars esan, "an uair sin," ars esan, "dè ghabhas dèanamh." 'S ann mar seo a bha. Chuir e brath gu fear an eich a chùm air ais an searrach on duine bhochd eile. Agus dh'fhalbh e làrna-mhàireach suas gu taigh an uachdarain, agus thug e leis an t-each, agus lean an searrach e. Dh'fhalbh am fear eile leis an làiridh. "Nist," ars esan, "tha pàirc ana shiud," ars esan, "shìos, agus cuiridh sibh a-staigh," ars esan, "na trì"


còmhla. Agus," ars esan, "fàgaidh sinn," ars esan, "a's a' phàirc iad fad an latha gus an tig beul na h-oidhche. Nuair a thig beul na h-oidhche," ars esan, "thig mi fhìn a-nuas, leanaidh mi suas an rathad iad," ars esan. "Agus," ars esan, "ge brith," ars esan, "cò," ars esan, "am beathach," ars esan, "a leanas an searrach dhachaigh," ars esan, "sin an duine," ars esan, "aig a bheil còir," ars esan, "air an t-searrach." 'S ann mar seo a bha. Nuair a thàinig beul na h-oidhche thàinig e fhèin a-nuas, agus dh'fhosgladh an geata, agus chaidh duine mun cùlaibh agus thàinig iad a-mach na trì beathaichean agus ghabh iad suas an rathad. Ghabh esan, an t-uachdaran, suas ceum às a deòidh. Ghabh an làir gu taigh an fhir leis bu leis i, ach cha do lean an searrach idir i. Lean an searrach an t-each aig an duine eile, agus chaidh e gu a thaigh fhèin a-staigh dha bhàthaich. "Sin a-nist," ars an tighearna, ars esan, "an duine," ars esan, "leis is leis," ars esan "an searrach. Agus ge brith cò rug e," ars esan, "siud an duine," ars esan, "leis is leis e." Cha robh ach cha robh aig an duine bhochd aig an robh an searrach ... searrach, ach a dhol dhachaigh agus e gu math tùrsach mar a


dh'èirich dha agus an lagh a rinn an t-uachdaran dha, ach cha ghabhadh e leasachadh. Cha ruigeadh e a leas a dhol far an robh e agus a dhol a ràdh ris gu do rinn e ceàrr. Chan e sin a b' fheàrr. Cha do rinn e ach fuireach balbh sàmhach mar a bha e. Ach co-dhiù ann an ceann ùine às a dheòidh sin bhiodh na daoine seo bhiodh iad ag obair air fearann an uachdarain mar a b' àbhaist is lathaichean obrach dha airson an fhearainn, mar a bha e na chleachdadh aig an fheadhainn a bh' ann, aig athair 's aig an fheadhainn a bh' ann roimhe. Bha am fear on a thugadh an searrach le foill, bha e ag obair a-muigh a's a' ghàrradh, agus cò thàinig a-mach ach bean mic an uachdarain agus am pàiste-gille a bha seo aice air a gualainn. Bha i eòlach gu leòr air a' bhodach mun do phòs i, ach cha b' àbhaist dhi a bhith ga fhaicinn cho goirid siud dhan taigh idir, agus chuir i fàilte air agus chuir am bodach fàilte oirre. Agus bha e a' faighneachd dhith gu dè mar a bha an saoghal a' tighinn rithe 's "Ò" thuirt ise, "uabhasach fhèin math. Tha mi," ars ise, "cho toilichte," ars ise, "'s a tha an latha cho fada an seo. Tha," ars ise, "a h-uile sìon agam," ars ise, "a dh'fheumas mi," ars ise, "'s chan eil dad


a dhìth orm. Dè mar," ars ise, "tha sibh pèin?" "Ò," ars esan, "tha mi glè mhath," ars esan. "Chan eil guth agam ri ràdh. Chan eil sìon a ghearan agam," ars esan, "ach aon rud, agus tha e a' cur dragh orm," ars esan, "o chionn treis." "Dè," ars ise, "tha sin?" "An-dà tha," ars esan, "an duine agaibh pèin," ars esan, "rinn e," ars esan, "lagh dhomh," ars esan, "agus cha robh e airson. "Seadh," ars ise, "innis dhomh mu dheoghainn." Dh'innis e dhi mar a chaidh e fhèin agus a nàbaidh far a chèile mun t-searrach a bh' aig an làiridh aige, agus gun tug a nàbaidh a-mach a leis an lagh a rinn an duine aicese, gun tug e òrdan seachad an cur ann am pàirc fad an latha gus an tigeadh an oidhche, agus ann am beul na h-oidhche a leigeadh a-mach iad. Am beathach a leanadh an searrach gur h-e sin an duine aig a robh còir agus a gheibheadh e. "Agus," ars esan, "lean an searrach agamsa," ,"ars esan, "each an duine eile," ars esan, "agus chaidh e dhachaigh còmhla ris. Agus thuirt e," ars esan, "gura h-e siud an duine," ars esan, "leis bu leis," ars esan, "an searrach," ars esan. "Tha e coltach ge brith cò rug e," ars esan, "gur e siud an duine a bha còir aige air a bhith aige. "Agus," ars esan, "bha sin ceàrr," ars esan, "agus bha e a' cur dragh ormsa," ars esan. "Agus tha an searrach a-nist," ars esan, "na bheathach


mhòr aig an duine sin," ars esan, "a bh' aig an làiridh agamsa. Agus a bheil sibh pèin a' faicinn a-nist," ars esan, "sin," ars esan, "na lagh ceart?" "Ò," ars ise, "chan eil e ceart idir. Tha e fada, fada bhuaithe. Ach," ars ise, "thèid agamsa air dòigh a chur air a sin, ma ghabhas tusa mo chomhairle." "Gabhaidh," ars an duine, "mise," ars esan, "ar comhairle gun teagamh." "An-dà," ars ise, "tha," ars ise, "bidh an duine agamsa a' dol glè thric a' dol dhan bheinn, dhan bheinn-sheilg a-mach an sin, agus bidh e a' dol a-mach a-màireach. Agus, seall," ars ise, "an loch a tha siud shìos," ars ise, "aig taobh an rathaid." "Tha." "An-dà," ars ise, "nuair a ... Bheil," ars ise, "salann agad a-staigh?" "Tha," ars esan. "An-dà," ars ise, "bheir leat pigean salainn, agus nuair a bhios an duine agamsa a' tighinn às a' bheinn, cuir do làmh," ars ise, "a's a' phigean agus tòisich air caitheamh a-mach an t-salainn air ... air an locha. Agus nuair a chì esan thu," ars ise, "a' caitheamh a-mach an t-salainn air an locha, bidh e ga fhaicinn gu math neònach agus faighneachdaidh e dhìot gu dè rud tha thu a' dèanamh an siud. Agus canaidh tu ris," ars ise, "gu bheil thu a' caitheamh," ars ise, ars ise, "a-mach salann


air an locha. Faighneachdaidh e dhìot dè tha nad bheachd. Canaidh tu ris gu bheil gum fàs an salann a's an locha. Agus canaidh e riut an uair sin nach eil annad ach duine gun tùr, gu dè mar a tha salann a' dol a dh'fhàs ann an locha agus gun leagh e mum bi e ceart air a' ghrunnd. Canaidh tusa ris an uair sin gu bheil e ceart cho coltach dhan t-salann fàs a's an locha agus a bha 's a ... agus a bha dhan ghearran a bha san làiridh fàs a's a' ghearran. Agus tha e neònach leamsa," ars ise, "neo bheir sin a shùilean dha agus gun dèan e lagh nas fheàrr dhutsa." Ò 's ann mar seo a bha. Làrna-mhàireach rinn am bodach mar a dh'iarradh air. Fhuair e am pigean salainn 's chaidh e sìos gu taobh an locha. Nuair a bha mac an tighearna a' tighinn às a' bheinn agus e a' teannadh gu math dlùth air, thòisich e air caitheamh a-mach an t-salainn air an locha, dòrnan a-dràsta 's a-rithist. Thug an tighearna sùil air agus ... "Gu dè, a dhuine," ars esan, "a tha thu a' dèanamh an sin?" "Tha mi," ars esan, "a' caitheamh a-mach shalainn," ars esan, "air an locha ana sheo." "Caitheamh a-mach shalainn air an locha." "Seadh," ars an duine.


"Dè," ars esan, "a tha nad bheachd, no dè tha ceàrr ort?" "Ò," ars esan, "tha mi," ars esan, "airson 's gum fàs an salann a's an loch." "Ò dhuine gun tùr," ars esan, "dè mar tha thu a' smaoineachadh a dh'fhàsas salann a's an locha agus gun leagh e mum bi e ceart air grunnd an locha?" "Tha e a cheart cho coltach dha," ars esan, "fàs a's an locha agus a bha e dhan t-searrach a bha a's an làiridh agamsa a' fàs a's a' ghearran." "Ò seadh," ars esan. "Tha mi a' creidsinn," ars esan, "gu bheil, g' eil e air aghaidh. Ach co-dhiù nuair a fhuair an tighearna a bhiadh an oidhche sin thàinig e a-nuas agus thuirt e ris a bhean, "Tha mi a' smaointeachadh," ars esan, "gu bheil mise a-nist," ars esan, "sgìth gu leòr," ars esan, "dhe d' chuid chleasachd," ars esan. "Tha thu a' toirt comhairlean air daoine," ars esan, "air laghanan a tha mise a' dèanamh," ars esan, "chan eil iad ceart," ars esan. "Tha thusa," ars esan, "a' dèanamh feadhainn nas fheàrr. Agus," ars esan, "às a dheòidh seo," ars esan, "nì thu iad," ars esan, "mar a thogras tu," ars esan, "agus cha bhi an còrr turais agamsa riut. Fàgaidh tu," ars esan, "seo," ars esan, "mo thaigh-sa buileach." "Ò," ars ise, "tha sin ceart gu leòr," ars ise. "Nì mi sin," ars ise, "nuair a gheibh mi m' iarratas." "Gheibh thu sin," ars esan, "d' iarratas, na h-iarratasan."


ars esan, "a bha thu ag iarraidh tog leat iad," ars esan. "Bidh thu," ars esan, "dealaichte riumsa," ars esan, "a-mach a-nochd." "Ceart gu leòr, ma-thà," ars ise. "Tha mise," ars ise, "toilichte gu leòr." Agus bha an gille na chadal a's a' chreathail. Dh'fhalbh i agus ghabh i chun na creathail, agus thug i a-mach a' chreathal agus chàirich i air a starsaich i. Dh'fhalbh i an uair sin agus ghabh i gu ciste mòr nan còraichean far am biodh na leabhar... na leabhraichean air an cumail agus an t-airgead, agus thog i a-mach i agus chuir i air an starsaich i. Bha e fhèin na shuidhe ann an sèithear agus e a' coimhead oirre. Dh'fhalbh i an uairsin agus ghabh i a-null far an robh e fhèin agus rug i air a' chathair a's an robh e na shuidhe, agus thog i a' chathair agus e fhèin a-mach agus dh'fhàg i air an starsaich e. Agus ... "Tha a-nist," ars ise, "na trì iarrtasan agam a-muigh," ars ise. "Tha," ars ise, "faodaidh tu an rud a thogras tu a dhèanamh, ach tha na dhà a tha seo agamsa, a' chreathal agus a' chiste mhòr, ach fàgaidh mi thusa," ars ise, "far a bheil thu." "Ò ma-thà," ars esan, "tha mi," ars esan, "a' guidhe," ars esan, "an togail a-staigh air ais, agus ... "Tha na trì iarrtasan agamsa a-nist," ars ise, "a-muigh agus," ars ise, "'s leamsa na dhà-sa agus tha mi gan togail leam, am pàiste a's a' chreathail agus ciste mhòr nan còraichean, agus bidh thusa a' dèanamh air do shon fhèin


mar is fheàrr a dh'fhaodas." "Ò seadh," ars esan, "tha sin glè mhath. 'S math a rinn thu do ghnothach, ach," ars esan, "air mo chomhairle-sa," ars esan, "agus tha mi a' guidhe ort," ars esan, "thu gan thilleadh a-staigh air ais, agus cha bhi an còrr eatarainn," ars esan, "gu bràth tuilleadh." 'S ann mar seo a bha. Ghabh i chomhairle agus thill i a-staigh am pàiste agus a' chreathal, agus thug i an uair sin a-staigh a' chiste. Agus an treas rud a thug i a-staigh rug i air a' chathair agus e fhèin na broinn agus chàirich i e a's an rùm a's an robh e reimhe. Agus às a dheòidh sin cha tàinig facal a-riamh tuilleadh eatarra. Bha iad gu rèidh rianail a-riamh tuilleadh fhad 's a bha iad beò. Agus sin agad mar a chuala mise mu mhac an tighearna agus mun bhean ghlic.

