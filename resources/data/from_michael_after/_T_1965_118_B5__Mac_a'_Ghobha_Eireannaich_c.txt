(XIV)
Informant : Angus Maclellan, Frobost, South Uist.
Collector : Alan Bruford
SA 1965/118 B5
SA 1965/119 A1

Mac a' Ghobha Èireannaich.

Bha gobha seo a bh' ann an Èirinn aig duine-uasal, agus bha triùir nighean aige agus aona ghille. Agus bhiodh a' chlann aige a' falbh dhan sgoil còmhla ri clann an duine-uasail, agus bha an gille aige uabhasach math airson toirt leis na sgoileadh. Bha e an seo a-mach às an sgoil, agus cha robh obair aig athair dha, 's cha robh athair a' dèanamh mòran ann ach am beagan a bheireadh aig an duine-uasal ri dhèanamh. 'S ann a rinn e airson tighnn a-nall gu ruige Glaschu. Agus thug ... thairg an duine-uasal dha deise aodaich a bh' aig fear dhe na gillean agus bha i air fàs car beag dha. Thug e dha i. Agus bha i fhèin a' dol a phàigheadh fharadh a-nall gu ruige Glaschu. Cha robh sgillinn aig a' ghobha bhochd a bheireadh e dha ach aon leth-chrùn, agus thug e dha e. Nuair a thàinig an gille a-nall gu ruige Glaschu


dè an t-àm do thachair dha tighinn a-nall ach nuair a bha %holidays% aig muinntir Ghlaschu. Agus cha robh ... Bha na clèirich na bùithean air falbh, 's bha iad an uair sin cha robh trèanaichean ann ach coidseachan. Dh'fhalbh iad gu ruige Sasainn. Agus thàinig e an sin... Fhuair e a-mach mar a bha cùisean 's thuit e. "An-dà gu dearbh," ars esan, "sin far an robh beachd agam fhìn a dhol cuideachd," ars esan, "ach tha mi duilich," ars esan, "nach robh mi beagan na bu tràithe." "An-dà," arsa fear a bh' ana shin, "chan eil fhios a'm," ars esan, "nach beireadh tu fhathast orra," ars esan. "Bidh iad a' stad," ars esan, "aig a leithid seo a stèids," ars esan, "a' %feed%-adh nan each." "An-dà," chan eil fhios a'm fhìn," ars esan, "nach fhaodainn an gnothach a dhèanamh," ars esan. "Ò dearbh, faodaidh," ars am fear eile, "ma choisicheas thu gu math." Dh'fhalbh mac a' ghobha, 's chùm e air aghaidh 's, co-dhiù, rug e air a' choids. Bha iad a' %feed%-adh nan each. Dh'fhalbh iad


gu ruige Sasainn. Ghabh iad gu ruige %hotel%. Lean mac a' ghobha iad. Well, 's e an %rule% a rinn iad: Bha fear mu seach gus 'ith cosg air an %tap%, latha mu seach fhad 's bhiodh iad ann. Agus dh'fhàgadh mac a' ghobha gu deireadh on a bha e na shrainnsear. Agus bha an seo an latha a' teannadh air fhèin, agus cha robh fios aige on t-saoghal gu dè rud a dhèanadh e 's cha robh sgillinn on t-saoghal aige ach an aon leth-chrùn a thug athair dha. Bha e a' smaointinn gum b' fheàrr dha sioftadh, teicheadh air falbh. Dh'fhalbh e 's chaidh e a-staigh an seo do sheop. Agus bha clèireach a's an t-seop agus leadaidh òg còmhla ris ann. Agus dh'fhaighneachd e dhen chlèireach am faigheadh e rùm airson dha fhèin airson gun robh beagan litrichean aige ri sgrìobhadh. "Ò gheibh," ars an clèireach. "Thig a-nall." Leig e a-staigh dhan oifis e. Shuidh e ana shin 's e a' dol fo smaointinn feuch gu dè an aon rud a dhèanadh e. Thàinig e sin a-mach 's dh'fhaighneachd e dhen chlèireach. "Faigh mi fiach leth-chrùn a stampaichean agad?" ars esan. "Ò chan fhaigh," ars an clèireach. "Chan eil sinn a' cumail a leithid sin a stampaichean ann," "ach gheibh thu," ars esan, "a's a' phost-oifis


iad." "An-dà, tha mi gu dona fhèin" ars esan. "Chan eil fhios a'm cà bheil am post-oifis." "An-dà, tha leadaidh òg an seo a' dol suas ann," ars esan, "agus seallaidh i dhut am post-oifis," ars esan. B' e seo nighean le fear an t-seop. Agus dh'fhalbh e fhèin 's an nighean suas. "Ò well," ars esan, "'s mi fhìn," ars esan, "tha gun fhios a'm gu dè nì mi," ars esan. "Dè tha sin?" ars ise. "Leabhara, tha," ars esan, "tha mi air ruith a-mach à airgead," ars esan. "Agus chuir mi litir gu m' athair," ars esan, "agus cha do rug i air a' bhàta," ars esan, "agus chan eil fhios a'm," ars esan, "gu dè nì mi," ars esan. "Robh mòran a dhìth oirbh?" ars ise. "Ò cha b' fhuilear dhomh ceud," ars esan. "An-dà," ars ise, "chan eil fhios a'm nach tugainn fhìn an uiread sin dhuibh," ars ise, "gus am faigh sibh an t-airgead. "An-dà, gu dearbh," ars esan, "ma bheir," ars esan, "bidh mi gu math toilichte." Agus dh'fhalbh mo leadaidh a-staigh dhan bhanca 's thog i ceud not, 's shìn i dha e. Ò 's e bha air a dhòigh, 's ... "Well," ars ise, "faodaidh tu fuireach a-staigh againn fhìn," ars ise, "gus am faigh thu," ars ise,


"an t-airgead." Ò bha seo glè cheart. Làrna-mhàireach chaidh e fhèin 's an nighean 's fear an t-seop sìos dhan bhaile 's chaidh iad a-staigh dhan bhùthaidh, 's dh'fhaighneachd esan dhen chlèireach, "Bheil broidsichean bhoireannach agaibh?" ars esan ris ... "Tha," arsa fear an t-seop. Thug e a-nall. Dh'fhaighneachd e dè bha iad 's dh'innis e. Och! Cha b' fhiach iad an ceannach ann. Bha iad cho saor. "Well," ars esan, "tha dreasachan agam an seo," ars esan, "tha a' cosg," ars esan ... "Tha iad leth-cheud not," ars esan, "ach 's ann a chlann an uachdarain a fhuair mi iad," ars esan. Rug esan orra 's bha e gan ... "Ò well," ars esan, "tha rudeigin orra seo," ars esan. Agus ... "Ò cha dèan math dhomh," ars an clèireach, "an toir seachad," ors esan. "'S e an cur gan iarraidh %special% dhaibh pèin a rinn mi," ars esan. Thionndaidh a mhaighstir ris. "Nach toir thu dha i?" ars esan. "Nach fhaigh thusa tè eile?" Thug e an dreas dha. Dh'fhalbh esan 's shìn e dhan nighean i de phrèasant. Agus, Mhoire,


's ise bh' air a dòigh. Bha e fhèin 's an nighean a h-uile latha a-mach. 'S bha e na ghille uabhasach snog. 'S ann a bha e an seo a' dol a phòsadh na h-ighinn. Bhruidhinn e ri a h-athair feuch am pòs ... e a' dol a phòsadh na h-ighinn. Ò cha robh a h-athair deònach a toirt dha. Cha bhiodh e ach a' moladh Èireann daonnan, 's gur e àite uabhasach math 's nach b' fhiach Sasainn sìon an taca ri Èirinn. Agus coma leat, 's ann a theirg am marsanta, 's ann a dh'iarr e air gum biodh "dàil an-dràsta ann co-dhiù," ars esan. "Agus bhruidhinn e ris a' mhanaidsear agus thuirt e ris e a dh'fhalbh a-null gu ruige Èireann feuch am faiceadh "gu dè an t-àite a bh' aig an duine-uasal a bha a' loidseadh aigesan an siud, gun robh e a' %bounce%-adh uabhasach an t-àite a bh' aige ann an Èirinn. Ach fhuair esan a-mach. Dh'innis an nighean dha gun robh am manaidsear a' dol a-null feuch am faiceadh e an t-àite a bh' aig athair. "Ò faodaidh e sin," ars esan. Dh'fhalbh esan far an robh am manaidsear. "Tha thu a-nist," ars esan, "a' falbh," ars esan, "dol gam bhrath-sa," ars esan, 's e a' tionndadh ris.


"Ò ma tha mise a' falbh," ars am manaidsear, "cha dèan mi diofar sam bith dhutsa," ars esan. "Cùm thusa romhad ma - a tha thu," ars esan. Dh'fhalbh am manaidsear a-null, agus bha ainm a' ghobha aige ceart gu leòr, ach cha robh fios aige cà robh e. 'S bha e a' faighneachd cà robh an taigh, cà robh leithid seo a dhuine-uasal. Cha robh e a' faighinn a-mach a dhuine cà robh e. Ach choinnich an seo feadhainn air an rathad e, agus dh'fhaighneachd e dhiubh an robh fios aca cà robh leithid seo a thaigh. Sheas iad, agus "An-dà," arsa fear aca," ars esan, "Chan fhiosrach mise," ars esan, "bheil duine dhen ainm sin an seo," ars esan, "ach an gobha. "Agus cà 'l an taigh aig an fhear sin?" ars esan. "Ò chan eil e fad sam bith bhuainn," ars esan. "Tha e thall ana seo," ars esan. Agus ... "Robh gille aige," ars esan, "air falbh?" ars esan. "Bha, Leabhara," ars esan. "An aona ghille a bh' aige," ars esan, "dh'fhalbh e," ars esan, "a-null gu ruige Glaschu," ars esan, "Cha d' fhuair e guth air," ars esan, "fhathast," ars esan, "a chaidh e a-null." Dh'fhalbh an duine a-null 's ghabh e a-null, 's chunnaic e ... am manaidsear taigh a ghobha, 's sheall e air - taigh mòr fada dubh. 'S ann san dàrna ceann


dheth bha a' cheàrdach 's bha e fhèin a' fuireach a's a' cheann eile dheth. An ceann a's an robh a' cheàrdach cha robh ann ach corra sgrath. Bha i na tuill air fad. Thug e treis a' coimhead air, agus nuair a ... Chan fhaiceadh e timcheall an taighe ach tòrr de shligean shrùbag is ghiomach 's iad dearg. Chaidh e an seo, fhuair e a-staigh. Agus nuair a chaidh e a-staigh, gu dè an t-àm a thachair dha a dhol a-staigh ach nuair a bha iad aig an dìnneir. Agus 's e buntàta 's lèabagan a bh' aca. Agus bha a' chailleach agus i na suidhe agus mias buntàta na h-uchd, agus an gobha agus an triùir nighean timcheall oirre. Agus sin am bòrd a bh' aca. Agus bha trì ghobhair a-staigh, agus a h-uile buntàta a rùisgeadh iad, thilgeadh iad na §g§ na rùsgan chun nan gobhar, agus bha na gobhair gan %catch%-adh. Bha esan a' bruidhinn ris a' ghobha 's a' faighneachd dheth dè mar a bha a' dol dha. 'S bha an gobha ag innse. Agus nuair a bha seo an gobha seo ullamh dhe bhiadh dh'èirich e sìos. Bha aige cho math 's cha do rinn e ach a bhriogais fhuasgladh 's nigh e a làmhan le uisge fhèin. Shuath e a's an aparan iad. Agus dh'fhalbh an seo am manaidsear, agus thàinig e


a-nall. Chaidh e far an robh a mhaighstir. "Tha thu air tilleadh," ars am marsanta. "Tha," ars esan. "Am faca thu an t-àite aig an duine-uasal," ars esan, "a tha seo?" "Ò chunnaic gu dearbh," ars esan. "Bheil e cho math dheth 's a tha e fhèin ag ràdh?" ars esan. "Cha do dh'innis e a-riamh," ars esan, "cho math 's a bha e dheth," ars esan. "An-dà, mur do dh'innis," ars esan, "dh'innis e gu leòr." "Ò ma-tà, cha do dh'innis e siud," ars esan. "Nuair a fhuair mise ionnsachadh air an taigh," ars esan, "chan fhaicinn," ars esan, "ach luchd sheacaidean dearg," ars esan, "timcheall an taighe," ars esan. "Ach co-dhiù," ars esan, "fhuair mi a-staigh," ars esan. "Agus gu dè an t-àm dhan do thachair dhomh a dhol a-staigh," ars esan, "ach nuair bha iad aig an dìnneir," ars esan. "Agus bha iad glè choibhneil rium cuideachd," ars esan. "Fhuair mi tairgse a dhol gu m' dhìnneir còmhla riutha," ars esan, "ach bha mi air mo dhìnneir a ghabhail," ars esan, "agus ge nach biodh," ars esan, "cha leigeadh mo nàire leam suidhe aig a' bhòrd a bh' aca," ars esan. "Cha robh a leithid aig Rìgh Shasainn. Agus bha triùir %thablemaids%,"


ars esan, "a' frithealadh dhan bhòrd." Bha seo na gobhair! "Chan urra mise," ars esan, "innse dhut. Cha tuig thu e," ars esan, "o nach fhaca thu e," ars esan. "Ach a dh'aon fhacal," ars esan, "a' phìob a bh' aig an duine a' nighe làmh nuair a bha e ullamh dha bhiadh," ars esan, "cha robh a-riamh agad a cheannaicheadh i," ars esan. "Ò well," ars esan, "feuch nach gabh thu ort gun robh thu thall idir," ars esan. "Ò dearbh fhèin, cha ghabh," ars esan. Gheibheadh ... Fhuair an gobha an nighean 's phòs iad. Fhuair e taigh dha fhèin. Agus 's e fhèin a b' àrd-mhanaidsear an uair sin. Chuir e an seo fios gu athair e a thighinn a-nall, 's chuir e airgead thuige airson iad fhèin a dhreasadh. Agus.. "Nuair a thig thu a-nall," ars esan, "gu ruige Sasainn," ars esan, "gheibh thu coids," ars esan, "agus ceithir eich gheala," ars esan, "ann," ars esan, "agus dràibhidh tu," ars esan, "gu ruige Sasainn gu a leithid seo a dh'%hotel%," ars esan, "agus chì mise an sin thu," ars esan. 'S ann a rinn an gobha deiseil airson falbh 's e fhèin 's na h-igheanan. Chaidh an dreasadh suas. Thàinig e a-nall gu ruige Glaschu.

