Uel, chuala mise eachdraidh air gille bha siudach. ... 'S ann aig muir a bha e agus 's e ... 's e reigeadh a rinneadh air. Agus cha robh ... chaidh e ... far an deach e sìos cha d' fhuaradh duine ann ach e fhèin. Agus bha e wander-eadh a-nist air falbh. Cha robh fhios aige cà an deachadh e. 'S ann na rìoghachdan thall a thachair e dha. Agus bha e a' falbh an sineach air feadh an àite agus e a' siubhal, agus am feasgar a bh' ana sheothach, e a' coiseachd, e a' dol air aghaidh, chunnaic e solas bhuaithe, agus rinn e dìreach air an t-solas a bh' ana sheo. Agus chaidh e chun an taighe, a-nis cha b' fhada gus an cualas am fith fath fuagaich air barraibh an Albannaich; 's fhada bha mo chorp air feadh ga meirgeadh 's tolladh a' feitheamh air grèim dhe thòin d' fheòil 's balgam dhe d' fhuil, a mhic an Albannaich. Ach thig a-staigh agus chan eil fhios nach dèanainn gnìomh dhut na b' fheàrr na sin fhathast." Uel, chaidh an gille a-staigh, agus bha fuamhaire mòr an sineach a-staigh, agus dh'iarr e air tighinn a-nuas, agus dh'fhaighneachd e


cò às a bha e. 'S dh'innis an gille dha mar a thachair dha 's a h-uile sìon. "Ò seadh," ars esan, "Uel," ars esan, "ma bhitheas tu ceart," ars esan, "faodaidh," ars esan, "gun dèan mise deagh ghnìomh riut fhathast," ars esan. "Bidh mi fhìn 's tu fhèin ceart gu leòr," ars esan, "ma nì thu suas, mar a dh'iarras mise ort." "Ò glè cheart," ars esan. "'S e Alasdair a bh' air an duine. Co-dhiù seothach thàinig àm suipreach, agus dh'fhaighneachd e dheth, "co-dhiù," ars esan, "as fheàrr leat or a shuipeir," ars esan, "gad de chailleachan-marbha," ars esan, "na pìos de bhradan fìor-uisge?" "Uel," ars an gille, ars esan, "ge brith gu dè nì mi air a' bhradan fhìor-uisge, gu dearbh cha dèan mi sìon air cailleachan-marbha," ars esan, "Siuthad, ma-thà," ars esan, "ròstaich dhòmhsa," ars esan, "a trì de chailleachan-marbha agus ròstaich pìos de bhradan fìor-uisge dhut fhèin." Uel, dh'èirich an gille 's thòisich e air an ròstadh ris an teas, teine mòr air, agus coire mòr gu h-àrd air an teine, crochte sin. Uel, ròst e seothach, agus rinn e cho math 's a b' urrainn dha, agus thug e chun an


fhuamhaire a' chuid fhèin dhe na cailleachan. "Ò uel," ars am fuamhaire, ars esan, "feumaidh mi a ghràdha gur e deagh làmh a th' annad," ars esan. "'S fhada nach d' fhuair mi," ars esan, "rud," ars esan, "cho math ri ... air obrachadh ris," ars esan. "Agus," ars esan, "bidh sinn glè cheart," ors esan, "mi fhìn 's tu fhèin fhathast," ars esan. Uel, fhuair e ... Shealladh an t-àite-cadail dha. Chaidh e ga chadal. Dh'èirich e sa mhadainn, 's thug e làmh air a bhraiceis a dhèanamh, 's rinn e na cailleachan-marbha 's am bradan fìor-uisge mar a rinn e a-raoir, agus thug e am braiceis dhan fhuamhaire. "Ò gum beireadh a' bhuaidh agus a' bheannachd ort," ars am fhuamhaire, ars esan. "'S e Dia fhèin a chuir ma m' ... nam rathad thu," ars esan. "Tha treis o nach d' fhuair mi an seòrsa braiceis," ars esan, "gun mi fhìn a bhith an sàs innte." Agus ghabh iad am braiceis co-dhiù, agus "Tha mise a-nist," ars am fuamhaire, "a' falbh," ars esan, "agus ma dh'fhaoidte gum bi am feasgar no anmoch ann mun tig mi," ars esan, "ach


na biodh diofar sam bith," ars esan, "eagal sam bith ortsa," ars esan. "Tha thu ana sheo," ars esan, "agus bheir thugad fhèin biadh," ars esan, "agus a bhios a dhìth ort," ars esan. Agus sheall e air a' choire bh' air teine, agus sheall e dh'ìochdar an taighe agus sheall e dh'uachdar an taighe, agus thuirt e ris, "Ach co-dhiù," ars esan, "or a bheò no or a bhàs," ars esan, "na seall sa choire mhòr," ars esan, "agus na teirig a dh'uachdar an taighe 's na teirig a dh'ìochdar an taighe," ars esan. "Ò cha tèid," ars ... Alasdair. Uel, 's ann mar seothach a bha. Dh'fhalbh am fuamhaire. 'S ged a bha e na fhuamhaire fhèin bha Alasdair ga mhiosadh air falbh fad an latha. Cha robh aige ach e fhèin, 's chan fhaigheadh e an taigh a shiubhal 's chan fhaigheadh e siud a dhèanamh 's chan fhaigheadh e seo a dhèanamh. Ach co-dhiù bha ... rinn e biadh dha fhèin. 'S am beul na h-oidhcheadh thàinig esan. "Ò seadh," ars esan. "Gum beireadh a' bhuaidh


agus a' bheannachd ort," ars esan. "Tha thu romham an seo fhathast," ars esan, "agus 's mi tha toilichte," ars esan. "Agus 's e Dia fhèin a chuir nam rathad thu," ars esan. "Agus bha gad de chailleachan-marbha aige tighinn air a mhuin, agus rinn e ... dh'iarr e an uair sin an t-suipeir a dhèanamh. Agus rinn Alasdair an t-suipeir dha mar a rinn e a-raoir, na cailleachan-marbha 's am bradan fìor-uisge. Uel, bha iad ag obair mar seothach, 's bha ... Dh'fhalbhadh am fuamhaire, 's ma dh'fhaoidte gum biodh e latha air falbh, 's bhiodh e dà latha air falbh, 's ma dh'fhaoidte nach biodh e ach treis de latha air falbh, a rèir 's mar a rachadh dhà. Ach an triob a bha seothach co-dhiù, thuirt e ris a ... ri Alasdair, "Nist," ars esan, "tha mi ..." Sheall e an toiseach a's a' choire mhòr, agus sheall e a dh'ìochdar an taighe agus sheall e a dh'uachdar an taighe. "Nist," ors esan, "tha mise a' falbh an-diugh," ars esan, "agus ma dh'fhaoidte," ars esan, "gun toir ma seachdain air falbh," ars esan. "Agus," ars esan, "ach," ars esan, "or a bheò


no or a mharbh," ars esan, "na seall sa choire mhòr," ars esan, "agus na seall a dh'ìochdar an taighe agus na seall a dh'uachdar an taighe, ach cùm losgadh choire, ars esan, "fon choire," ars esan. "Ò glè cheart," ars Alasdair. Uel, 's ann mar seothach a bha. Dh'fhalbh am fuamhaire. Agus bha Alasdair a-nist a' dol fo uidheam fhèin. Saoil a-nist ... Tha deagh theans agam a-nist air teicheadh ma bhios e seachdain air falbh. 'S fheàrr dhomh an t-àite fhàgail buileach agus teicheadh air falbh feuch am faigh mi àite Crìosdail a thoirt a-mach." Ach studaig e aige fhèin co-dhiù, mum falbhadh e gum faiceadh e gu dè bha sa choire, 's gum faiceadh e dè bha 's ... a's gach ceann dhen taigh. Agus 's e an rud a rinn e, dh'fhalbh e agus dh'èirich e agus bha e air e fhèin a sgioblachadh airson tarraing. Agus sheall e a's a' choire. Agus nuair a thog e an liod as a' choire 's a sheall e ana seothach dh'fhalbh a h-uile grèim feòil is craiceann a bh' air an dàrna taobh dhe aodann agus thuit e a's a' choire.


Agus dh'èigh guth a bha shuas ann an ceann eile an taighe, "Thig a-nuas an seo cho luath 's a rinn thu a-riamh, agus greas ort. Tha am fear ud air dìochuimhne a dhèanamh agus tha e a' dol a thilleadh." Dh'fhalbh Alasdair agus chaidh e sìos agus bha fàlairidh ana shin. "Thalla," ars ise, "cho luath 's a rinn thu a-riamh," ars ise, "agus siud currac agad," ars ise, "agus bheir leat e," ars ise. "Agus," ars ise, "thèid thu suas a cheann eile an taighe," ars ise, "agus bheir thu a-nuas an cuman fiodha a th' aig na mucan an sin," ars ise, "thugamsa," ars ise. "Agus nuair bhios tu a' dol seachad air a' choire," ars ise, "bi coimhead ann leis an taobh eile dhe d' aodann." 'S ann mar seothach a bha. Dh'fhalbh Alasdair, agus nuair a bha e a' dol seachad air a' choire thog e an liod 's sheall e leis an taobh eile ann, agus thuit an taobh eile dhen choire còmhla. Dh'fhalbh e 's chaidh e suas 's bha cuman an sineach, fiodh, shuas aig mucan, a bh' ann an ceann eile an taighe, agus thug e leis sìos e, agus thug e sìos chun na fàlairidh e. "Siuthad," ars ise, "a-nist faigh deiseil," ars ise, "agus beairtich mise," ars ise, "agus bidh sinn


a' falbh à seo," ars ise. "Tha am fear ud air tighinn," ars ise, "agus ma gheibh e grèim ortsa seothach," ars ise, "tha sinn marbh le chèile," ars ise, "Bidh thusa marbh," ors ise, "agus bidh mise marbh cinnteach," ars ise, "a chionn," ars ise, "gun gun a rinn mi sìon riut," ars ise. "Agus," ars ise, "cùm an currac sin," ars ise, "mu d' cheann, agus cha diofar dhut," ars ise. "Bidh thu ceart gu leòr fhathast." Uel, 's e seo an rud a rinn e co-dhiù. Tharraing e an currac uime 's fhuair e ... bheairtich e ise 's tharraing e a-mach i 's dh'fhalbh e. Leum e a's an dìollaid 's dh'fhalbh e fhèin 's an fhàlairidh. Agus bha iad a' falbh. "Thalla," ars ise, "tha am fear ud," ars ise, "air an taigh a ruighinn, agus tha e air ar n-ionndrainn," ars ise, "agus tha e dìreach air ... air aghaidh a chur às ar deòidh." "Ò uel," ars Alasdair, "chan eil comas air." "Ach," ars ise, "feuchaidh sinn ris," ars ise, "cho math 's a thèid againn air," ars ise. 'S ann mar seo a bha. Lean iad rompa 's bha iad a' falbh. Agus cha b' fhada seothach gus an cuala iad an èigh aigesan às an deòidh. "Aha," ars ise, "tha am fear seo a' teannadh


oirnn," ars ise. "Feuch thusa a-nist," ars ise, ailleagan na cluaise deise agamsa," ars ise. "Cuir do làmh a-staigh an ailleagan na cluaise agam, agus gheibh thu ubhal ana shin, agus bheir às i. Agus," ars ise, "dèan dà leth oirre, agus cùm agad an dàrna leth dhi," ars ise, "agus nuair a bhios esan, nuair a dh'iarras mise ort," ars ise, "a caitheamh," ars ise, "caithidh tu far do ghualainn deis i," ars ise, "agus na seall às do dheòidh air na chunna tu a-riamh." 'S ann mar seothach a bha. Agus thàinig iad a-nist airson gun robh an talamh a' dol air chrith cho ... Agus thuirt ise ris, "Caith an ubhal," ars ise. Uel, thilg Alasdair an ubhal far na guailne deise agus dh'fhàs a' choille bu dlùithe agus a b' àirde agus nach robh rathad aig creutair air faighinn throimpe no air faighinn seachad ann mur an tigeadh eun-àir ann. Agus thàinig esan chun na coilleadh. "Thalla," ars esan, "tha a cheud chuid," ars esan, "a dh'innleachdan bradaig an seo," ars esan. "Ach," ars esan, "'s math an airidh," ars esan, "tha mo chuid innleachdan fhìn," ars esan,


gan cur fo m' shròin an-diugh," ars esan, "nuair a dh'ionnsaich mi dhi e. Ach," ars esan, "nam biodh mo thuagh bheag agus mo thuagh mhòr agamsa," ars esan, "cha bhithinn-sa fada," ars esan, "a' dèanamh rathad thron choillidh. Agus 's fheàrr dhòmhsa tilleadh dhachaigh gan iarraidh." Dh'fhalbh e agus thill e dhachaigh. Agus fhuair e an tuagh bheag agus an tuagh mhòr agus thug e leis iad, agus thill e an iar às an deòidh-san. Ràinig e a' choille. Agus thuirt ise ri Alasdair, nuair a thill esan, thuirt e ri ... thuirt i ris, "Tha am fear ud," ars ise, "air tilleadh dhachaigh," ars ise, "agus gheibh sinn pìos air aghaidh," ars ise, "mu ... mu faigh e," ars ise, "rathad a dhèanamh dha fhèin throimhe siud." Thàinig e chun na coilleadh co-dhiù, agus thòisich e air gearradh rathad. Agus gheàrr e an seo rathad thron choillidh, airson gum faigheadh e throimpe. Agus dh'fhalbh e a' dol a chur am falach na tuagha bige agus na thugha mòire, agus thàinig feannag os a chionn. "Gràc, gràc," ars ise, "mas tu a chuireas


ann iad cha tu bheir às iad." "An-dà, chan eil fhios a'm fhìn," ars esan, "a rud bhig ghrànda ghlais," ars esan, "ged nach toireadh tusa às iad," ars esan, "nach fhaod thu innseadh do dhuine eile," ars esan, "a bheireadh às iad," ars esan. "Agus 's fheàrr dhòmhsa tilleadh dhachaigh," ars esan, "agus gum bi iad agam," ars esan, "nuair a chuireas mi feum orra." Dh'fhalbh e agus thill e dhachaigh. Agus ràinig e an taigh 's dh'fhàg e an tuagh bheag, agus an tuagh mhòr a-staigh, agus dh'fhalbh e. Ràinig e a' choille 's chaidh e thron choillidh, 's thòisich e air ... Tha mi cinnteach g' ann a ruith a bha e, no bith dè bha e a' dèanamh gun robh e cho luath 's a bh' aige airson gum faigheadh e breith orra. Agus thàinig e seothach cho faisg orra a-rithist agus gun robh e ga chluinntinn ag èigheach. "Bheir mise ortsa, nuair a bheireas mise oirbhse nach bi agadsa ach ag itheadh nidean ghoidein, agus chan esan is fheàrr ... chan esan is miosa ach tusa a dh'fhalbh còmhla ris."


Uel, thuirt ise ris a-nist, "Nist," ars ise, "faigh deiseil," ars ise, agus nuair a dh'iarras mise ort," ars ise, "caithidh tu," ars ise, "an leth eile far do ghualainn deise," ars ise, "agus," ars ise, "na coimhead às do dheòidh air na chunna tu a-riamh." Agus nuair a thòisich an seo an talamh ri dol air chrith thuirt ise ris, "Caith an ubhal," ars ise. Dh'fhalbh esan agus chaith e an ubhal. Agus dh'fhàs an sgalla an uair sin roimhe bu chaise agus a b' àirde agus bu righne, agus nach robh creutair mhàthar air air saoghal rachadh seachad oirre ach eun-àir. "Thalla," ars esan, nuair a ràinig e an sgalladh, "tha an dàrna chuid," ars esan, a dh'innleachdan bradaig an seo," ars esan. "Ach," ars esan, "'s e mi fhìn is coireach," ars esan, "nuair a dh'ionnsaich mi dhi e," ars esan. "Tha mo ghnothaichean fhìn," ars esan, "gam chur fo m' shròin an-diugh," ars esan. "Ach," ars esan, "nam biodh mo ghèimhleag bheag agus mo ghèimhleag mhòr agamsa," ars esan, "cha bhithinn-sa fada a' dèanamh rathad


thron thron sgalladh seo," ars esan, "a' dèanamh steapannan a's an sgalladh seo," ars esan, "a gheibhinn dìreach seachad oirre. Agus 's fheàrr dhomh," ars esan, "tilleadh dhachaigh gan iarraidh." Thill e. Ràinig e an taigh 's fhuair e a' ghèimhleag bheag 's a' ghèimhleag mhòr, agus tharraing e air ais. Agus ràinig e seothach. Chaidh e thron choillidh an rathad a gheàrr e innte. Ràinig e an sgalladh, agus thòisich e air gearradh na sgalladh, a' dèanamh steapannan suas thron sgallaidh, gus an tàinig e chun a' bhàrr, agus nuair a chaidh e chun a' bhàrr aige, dh'fhalbh e a' dol a chur na gèimhleige bige agus na gèimhleige mòire am falach gus an tilleadh e. Agus thàinig an fheannag mu chuairt, agus thuirt i ... thòisich i air gràc os a chionn, "Gràc, grac," ars ise, "mas tu a chuireas ann iad, cha tu bheir às iad," ars ise. "An-dà, rud bhig ghrànda ghlais," ars esan, "chan eil fhios a'm," ars esan, "ged nach toireadh tusa às i," ars esan, "nach innis thu do dhuine eile," ars esan, "bheir às e. Agus," ars esan, "'s fheàrr dhòmhsa," ars esan, "tilleadh dhachaigh leotha," ars esan, "agus nuair a chuireas mi feum orra," ars esan, "gum bi fhios a'm cà am faigh mi iad.


'S e seo an rud a rinn e. Thill e dhachaigh, agus ràinig e an taigh, 's dh'fhàg e a' ghèimhleag bheag 's a' ghèimhleag mhòr a-staigh, agus thill e an iar is a dheòidh air ais. Agus ràinig e a-nist a' choille. Chaidh e throimpe, 's ràinig e an sgalladh 's dhìrich e i, 's chaidh e seachad oirre. "Uel," ars ise, "tha am fear ud," ars ise, "air an sgalla ... air tighinn seachad air an sgallaidh," ars ise. "Ach tha aon innleachd eile againn," ars ise, "agus mur an dèan sinn an gnothach air a's an innleachd sin," ars ise, "cha bhi againn ach droch theansa mun toir sinn a-mach àite," ars ise, "mum beir e oirnn." Uel, dh'fhalbh e. Lean e iad, agus thuirt ise ris-san an uair sin, "Feuch a-nist," ars ise, an t-iorball agamsa," ars ise, "agus," ars ise, "snàithlean," ars ise, "dhen ghaoisid," ars ise, "tha a' fàs ann an ligh an iorbaill," ars ise, "am fear a tha 's an fhìor chridhe aice," ars ise. "Rip às e, agus cùm agad e gus an iarr mise ort a leigeil às." Uel, 's ann mar seothach a bha. Rinn


Alasdair sin 's fhuair e ... Smeuraich e an t-iorball aice gus an d' fhuair e dìreach an snàithlean a bha a' tighinn a-mach à cridhe an iorbaill aice, agus thug e às e, agus bha e aige na làimh. Uel, nuair a thàinig esan an àite èigheach dhaibh agus a thòisich an talamh an seothach ri dol air chrith fo casan-se - 'S ann gann gun robh i ga seasamh fhèin - thuirt i ri Alasdair. Thuirt ise ris, "Nist," ars ise, "leig air falbh," ars ise, far na glùine ceàrr e." Agus dh'fhalbh esan agus leig e air falbh far na glùine ceàrr e. Agus dh'fhàs an locha bu mhotha agus bu doimhne agus a b' fhaide 's bu leatha nach fhaic duine a-riamh a leithid, gun robh e gu bhith sa bhith na chuan. Agus thàinig esan chun an loch. "Thalla," ars ise, "tha am fear ud air tighinn chun an locha," ars ise, "agus mur an dèan sinn an gnothach air a's an triob seo," ars ise, "cha bhi againn ach droch theansa." "Ò ha," ars esan. "Seo," ars esan, "a' chuid


mu dheireadh," ars esan, "a dh'innleachdan bradaige air a chur fo ... fo m' shròin," ars esan, "agus mi fhìn bu choireach," ars esan, "a dh'ionnsaich mi dhi e," ars esan. "Ach," ars esan, "nam biodh mi shluasaid bheag agus mi shluasaid mhòr agamsa," ars esan, "cha bhithinn-sa fada a' taomadh an locha 's nach gun toirinn gu àite-grunnachaidh e. Ach," ars esan, "bha mi latha dhe m' lathaichean," ars esan, "a thaomainn an locha 's a bheirinn gu àite-grunnachaidh e le trì srùbagan. Agus chan eil fhios a'm," ars esan, "san latha a bheil e ann an-diugh," ars esan. "Tha an t-astar glè fhada," ars esan, "a dhol a thilleadh dhachaigh," ars esan, "ach chan eil fhios a'm," ars esan, "a's an latha a th' ann an-diugh," ars esan, "cha rachainn an ìre mhath dha," ars esan. Chaidh e co-dhiù, chuir e e fhèin ann am figeir airson ... Sheas e aig bruaich an locha agus chuir e a dhà ordaig an ceannaibh a shlios agus thòisich e ri goradaich os cionn an locha, agus thug e seothach an srùbag a bha seothach às an locha, agus spùt e a-mach air an taobh eile i,


agus bha garbh loch an sin e fhèin. Agus bha e a' coimhead air an locha. "Uel," ars esan, "nan dèanainn cho math air na dhà eile," ars esan, "tha mi a' smaointinn gun toirinn gu àite-grunnachaidh e." Agus dh'fheuch e seothach an dàrna tè, agus thug e a-mach an srùbag a bha sineach agus chuir a-mach còmhla ris an tè eile air a chùlaibh i. Bha seo e fhèin na chuan a-nist. Agus thug e treis a' coimhead air an locha. "Uel," ars esan, "ma nì mi cho math e leatha seo," ars esan, "no ... no an dèanainn beagan na b' fheàrr," ars esan, "bheireadh," ars esan, ... "gheibhinn thron locha," ars esan, "le grunnachadh." Uel, chaidh e ris gu math agus chaidh e ris cho math agus gun tug e tuilleadh 's a' chòir às, agus spreadh e. "Thalla," ars ise, "tha am fear ud air spreadhadh," ars ise. "Faodaidh sinn gabhail air ar socair a-nist," ars ise. "Ò glè mhath," ars Alasdair. Agus thàinig Alasdair a-nuas an uair sin agus


thòisich e ri coiseachd na ceann-se. Agus lean iad rompa. Agus bha iad a' falbh. Bhitheadh e 's bhitheadh iad a' raighdeadh treis agus a' coiseachd treis. Agus ràinig iad seothach ... Nochd iad an seothach ri baile. "Uel," ars ise, "tha sinn ... tha baile an seo romhainn," ars ise. Agus ... "Tha," ars Alasdair. Agus ràinig iad iomall a' bhaile. "Nist," ars ise ... Bha ... Thàinig iad gu seòrsa de phàirc a bh' ann. "Nist," ars ise, "fàg thusa mise a's a' phàirc a tha seo," ars ise. "Agus thèid suas," ars ise, "agus gheibh thu," ars ise ... "feuch am faigh thu àite ... àite a's am fuirich thu," ars ise, "rathad a' bhaile." Uel, 's ann mar seothach a bha. Ràinig iad a' phàirc agus dh'fhan Alasdair 's thug e a-staigh ise dhan phàirc. Agus ... "Thig thu a-nist," ars ise, "a h-uile feasgar," ars ise. "Thig thu mu chuairt an seo," ars ise, "agus a ... an toireadh tu ... an gabhadh tu raighd


dhìomsa," ars ise, "timcheall an àite." "Thig," ars Alasdair. Uel, chaidh e suas. Fhuair e àite-fuirich shuas an àite an sineach 's ... airson chaidh e na sheirbhiseach ann. Agus bhiodh a h-uile feasgar ? tighinn ... thàinig e a-nuas an ath fheasgar a choimhead oirrese, agus thug ise deise dha nach ... cho àlainn 's a chuireadh duine a-riamh air fhèin, agus dhreasaig e e fhèin suas, agus dh'fhalbh e leathase. Thug e dhi botal fìon is buileann cruithneachd is chìr e le calg an aghaidh a cuilg i, 's dh'fhalbh e leis an fhàlairidh. Agus ... "Tha a-nist," ars ise, "pàileas rìgh ana sheo. Tha rìgh a' fuireach an seo," ars ise. "Bheil," ars Alasdair. "Tha," ars ise. "Agus gabhaidh sinn," ars ise, "'s cuiridh sinn cuairt air ... air," ars ise, "mar ... mar a chuir sinn air gach àite." Co-dhiù, dh'fhalbh iad 's chaidh iad suas. Chaidh iad mu chuairt pàileas an rìgh. 'S bha nighean òg aig an rìgh an sin, agus chunnaic i am marcaiche a bha seo. Ò chan fhaca i


duine a-riamh cho àlainn 's cho cumhachdach ris. Agus dh'fhalbh iad 's chaidh iad air ais, agus chunnaic i a' phàirc. Agus thuirt ise ris, "Nist," ars ise, "chunnaic nighean ag an rìgh an-diugh thu," ars ise, "agus tha i air tuiteam ann an trom-ghaol ort," ars ise, "agus cha stad cinn 's cha cho ... gus am pòs i thu," ars ise. "An-dà, tha mi cinnteach," ars Alasdair, "nach pòs i mise." "Ò pòsaidh," ars ise. "Ach," ars ise, "bidh thusa a' tighinn a h-uile feasgar an seo," ars ise, "agus gum faigheadh tu ... gun toireadh tu raighd dhòmhsa," ars ise, "timcheall an àite." Uel, bha Alastair an sineach a h-uile feasgar i 's dh'fhàs nighean an rìgh 's thòisich i air a h-athair 's dh'fheumte ... dh'fheumadh i an duine a bha seothach a phòsadh. Agus 's e seo an rud a rinneadh co-dhiù. Leig a h-athair cead agus thug e ... Phòs i co-dhiù an seothach Alasdair. Bhiodh e a' toirt dhìse raighd a h-uile h-oidhche timcheall dhan fhàlairidh. Agus oidhche ron


bhanais aige seothach thuirt i ris, "Nist," ars ise, "bidh thu a' pòsadh an ath-oidhche," ars ise, "ach air na chunna tu a-riamh," ars ise, "na fàg mise an dìochuimhne." "Ò gu dearbh, chan fhàg," ars Alasdair, "'s cha ... cha bu chòir dhomh," ars esan. "'S ann," ars esan, "or a shàilleibh tha mi beò an seo an-diugh," ars esan. Uel, eadar a h-uile earalaich a bh' ann, chaidh latha na bainnse 's a thòisich cruinneachadh 's ... agus ... Fhuair ... fhuair ... Thug a h-athair dhi an dàrna leth dhen rìoghachd agus cha robh ann a nigheanan ach aig ... ach fhèin gun phòsadh, agus an còrr dhi nuair a bhiodh esan marbh, dhen ... dhen t-àite a bh' aige. Co-dhiù seothach chaidh a' bhanais air aghaidh. Agus cha tug Alasdair smaointinn a-riamh air a dhol a thoirt fiathachadh chun na fàlairidh, 's mar a bha a h-uile sìon, mar a chaidh e na bhoil a's a h-uile sìon a bh' ann 's ... Agus an làirne-mhàireach an seo an dèidh na bainnse 's ann a studaig e dè rinn e


Agus dh'fhalbh e. Ghabh e air falbh, 's chaidh e sìos 's ràinig e a' phàirc. Cha robh sgeul air an fhàlairidh. Agus bhuail e e fhèin ri cnoc ana shin agus thòisich e ri lasganaich; thòisich e ri caoineadh, mar a rinn e. Agus bha e ana shineach, a' caoineadh 's a' lasganaich gus an robh e an ìmpis tuiteam na chadal, agus chuala e sgal gàire air a chùlaibh, agus thug e sùil agus bha am boireannach a bh' ana shineach na seasamh air a chùlaibh. "Dè tha ceàrr ort a dhuine?" ars ise. "Ò 's coma sin," ars esan, "cha dèan feum dhòmhsa a bhith ga innseadh a dhuine sam bith dè tha ceàrr orm. Tha gnothach mòr ceàrr orm, agus chan eil ann ach math an airidh," ars esan, "ged a bhiodh e ceàrr orm." "Dè," ars ise, "a dh'èirich dhut?" Uel, dh'innis e dhi mar a bha. "Ò seadh," ars ise. "Èirich thusa air a mhath," ars ise, agus "suas," ars ise. "Agus rinn thusa feum dhòmhsa," ars ise, "a cheart cho math 's a rinn mise feum dhutsa," ars ise. "Fhuair mise bho na geasaibh," ars ise,


a chuireadh orm," ars ise, "agus tha mi clìor an-diugh," ars ise. "Agus mur am biodh tusa air siud a dhèanamh," ars ise, "chan fhaighinn idir asta. Agus thugainn thusa," ars ise, "agus till," ars ise, "gu d' bhean fhèin," ars ise. Uel, dh'fhalbh an dithis aca air achlais air achlais suas an rathad. Agus lùb iad a-null gu pàileis an rìgh. Agus chunnaic an rìgh an seothach esan a' tighinn agus chunnaic muinntir na pàileis uileag e a' tighinn agus am boireannach a bha seo aige. "Ò nach eil thu, a Dhia mhòir," ars an rìgh, "gam fhaicinn," ars esan. "Tha e a' tighinn," ors esan, "agus bean eile aige," ars esan, "an dèidh dhomh," ars esan "an rìoghachd," ars esan, "a' sgrìobhadh," ars esan, "air an nighinn an seo," ars esan. Agus bha e na sheasamh a's ... Bha e na sheasamh a's an doras. Agus bha e a' sìor choimhead oirre, an rìgh. Agus dh'fhalbh e seothach, nuair a bha iad a-nall pìos thuige, dh'fhalbh e ann an deannaibh nan cas nan coinneamh. Agus nuair a ràinig e, chàirich e


a dhà làimh mu amhaich a' bhoireannaich. Agus cha robh fhios aig muinntir na pàileis o Dhia gu dè bha ceàrr. Uel, thàinig iad dhan phàileis 's dh'fhaighneachdadh an uair sin. Nighean bràthar dha a chaidh a ghoid aig an fhuamhaire o chionn a leithid seothach a dh'ùine, agus i a bha seo. Agus ma rinneadh banais a-raoir 's ann a rinneadh a' bhanais a-nochd. Agus bha ise còmhla riutha agus còmhla ri bràthair a h-athar, leis an rìgh. Agus bha Alasdair agus a bhean agus a h-uile duine a bh' ann, agus bha mise mi fhìn còmhla riutha agus ... ach fhuair mi dhachaigh. Thall a-nist.

Agus seo tè de sgeulachdan ur n-athar cuideachd.
'S e. Ò 's e.
Ò uel, tha i math.
'S ann aige bha a' chuimhne.

