Informant : A.J. MacPhail
Collector : A.J. MacDonald
SA 1969/91 A2

An Tuathanach a ghabh an t-aithreachas

An tuathanach a bha seo, ma-thà, bha e a' faighinn sheirbhiseach, agus 's e na cùmhnantan a bha e a' dèanamh air na seirbhisich mun gabhadh e iad, bha e ag innse dhaibh na %rules% gum b' e: nan gabhadh iad an t-aithreachas mum biodh an ùine bha iad a' gabhail suas, gun tigeadh call far chùl a chinn aca sìos gu ploc na tòine, agus leud nan trì meur. Agus nan gabhadh esan an t-aithreachas gun tigeadh an aon rud air fhèin, gun dèanadh an seirbhiseach an aon rud air fhèin. Bha sin ceart gu leòr, 's bha e gam faighinn, corra fhear, agus a h-uile fear mar a bha e a' faighinn cha robh e fad §sa§ tiotan aige nuair a bha e a' gabhail an aithreachais. Agus bha e a' toirt na h-iall a bha seo asta, 's bhiodh iad uabhasach meadhanach fad às a dheòidh mi leighiseadh sin suas. Agus bha sguad air a bhith aige co-dhiù 's sin air tachairt dhaibh. Ach bha am fear a bha seothach, bha e faisg air fear dha na thachair sin dha, agus thuirt e gu d' rachadh esan thuige a-nist,


gum feuchadh e an àite ... Dh'fhalbh e 's chaidh e chun an tuathanaich 's dh'fhaighneachd e an robh seirbhiseach a dhìth air, 's thuirt e gun robh seirbhiseach a dhìth air. "Ach," ars esan, "bheil fhios agad air na ... na cùmhnantan a th' aig na seirbhisich agamsa?" "§Ch" Chan eil," ars esan, "ceart, ach §ch§ bidh mi airson an cluinnteil." "Uel," ars ... "ma-thà," ars an duine, "ma ghabhas sibh an t-aithreachas mum bi an ùine a tha sibh a' gabhail suas, tha iall thrì meuran a' tighinn o chùl ur cinn sìos an druim agaibh uileag gu ploc na tòine. Agus ma ghabhas mise an t-aithreachas, bidh an aon rud air a dhèanamh orm fhèin." "Glè mhath, ma-thà," ars esan. "Feuchaidh sinn." "Ma thig thu ann air na cùmhnantan a tha sin tha ... bidh sinn ceart gu leòr." "Tha, thig mi ann, ma-thà," ars esan. "Glè mhath." Dh'fhalbh e 's chaidh e a dh'ionnsaigh an duine. Agus a's a' mhadainn a' chiad latha dh'fhaighneachd a dhen tuathanach gu dè bha e a' dol a dhèanamh an-diugh. "Tha," ars esan, "tha thu a' dol a dh'iarraidh nan each a's a' chiad rud." "'S cà faigh mi iad?" ars esan.


"Far an saoil thu am bi iad 's far nach saoil." "Glè mhath, ma-thà," ars esan, 's dh'fhalbh e. Ghabh e sìos chun na bàthcha agus fhuair e gràpa. Thill e 's chaidh e suas gu cliathach an taighe. 'S e taigh-tughaidh a bha an uair sin aig a' chuid a bu mhotha, aig na tuathanaich uileag. Stiall e air caith an tughaidh a-nuas os cionn an dorais suas gu math. Ach thàinig an tuathanach a-mach 's chunnaic e. "Dè," ars esan, "a mhic a' mhì-shealbh, tha thu a' dèanamh shuas ana shin?" "Tha," ars esan, "tha mi ag iarraidh nan each." "Bha fios agad glè mhath nach biodh na h-eich ana shin." "Bha," ars esan, "ach dh'iarr sibhse orm a dhol gan iarraidh far an saoil am bi ... saoilinn am biodh iad 's far nach saoileadh. Agus bha fios agam glè mhath nach robh iad an seo, ach rinn mi an rud a dh'iarr sibh orm." "Ò ma-thà, thig a-nuas às a sin, a mhic a' mhì-shealbh. 'S mi a tha duilich gun do thachair thu a-riamh rium. Co-dhiù, "bheil thu ... bheil thu," ars an tuathanach, "a' gabhail an aithreachais?" "Chan eil," ars esan. "Bheil sibh pèin ga ghabhail?" "Uel, chan eil," ars esan, "fhathast co-dhiù."


Uel, bha sin ceart gu leòr. Chaidh an latha sin seachad, 's bha e a' dol mun cuairt. Làrna-mhàireach dh'fhaighneachd e dheth an deoghaidh àm braiceis dè bha e a' dol a dhèanamh an-diugh. "Tha," ars esan, "stadhar chasa-caorach. "Glè mhath, ma-thà," ars esan. Dh'fhalbh e 's thug e leis an cù, 's chruinnich a h-uile caora a bha ri am faicinn timcheall agus chuir e dhan fhang iad, 's thòisich e air gearradh dhiubh nan cas aig na glùinean, 's air an cur nan sreath as #leth-oir# air a chèile. Thàinig an tuathanach. "Dè, mhic a' chruaidh-fhortain," ars esan, "a tha thu a' dèanamh ana shin?" "Tha," ars esan, "an rud a dh'iarr sibh orm. Dh'iarr sibh ormsa stadhar chasa-caorach a dhèanamh, agus tha na casan as leth-oir air a chèile agaibh ana shin mar a dh'iarr sibh orm. "Bheil thu," ars esan, "a' gabhail an aithreachais?". "Chan eil," ars esan, ars an gille. "Bheil sibh pèin ga ghabhail?" "Ò chan eil fhathast," ars esan. Cha robh ach dh'fhalbh e 's chuir e gu rudeiginich eile e. Ach bha e poille ... An ath-oidhche a-rithist, no an oidhche sin fhèin, an ath-oidhche co-dhiù, cha chreid mi bh' ann, tha,


bha banais gu bhith a's an àite, agus thuirt e ris an tha ... ris an t-seirbhiseach, "Tha fiathachadh againn chun na bainnse, 's thèid thu thuice a-nochd," ars esan, "agus bidh mise a' riarachadh oirre, agus nuair a bhios dad a dhìth ort," ars esan, "bheir thu damh-shùil ormsa agus damh-shùil ormsa an-dràsta 's a-rithist nuair bhios dad a dhìth ort. Dh'fhalbh e a-mach dhan bhàthaich 's fhuair e làn a dhùirn ... làn a phòcaidean dhe shùilean nan damh. Agus chaidh e chun na bainnse. H-uile uair a gheibheadh e teansa air an tuathanach dh'fheuchadh e sùil-daimh air cho math 's a b' urrainn dha. Agus an dèidh dhe ... Bha an tuathanach a' gabhail iongnadh a's gu dè bha e a' caith air. 'S ann a rug e air rud dhen a bha e a' caitheamh air, 's choimhead e air agus thuig e gur e sùil beathaich a bh' ann. Dh'fhalbh e. Ach nuair a chaidh iad dhachaigh co-dhiù chaidh e dhan a' bhàthaich. Bha an dàrna leth dhe na bha sa bhàthaich de bheathaichean aige 's gun §ao§ gun aon sùil annta. Agus ... chaidh e a-staigh. "Dè," ars esan, "a mhic a' mhì-shealbh," ars esan, "a rinn thu a-raoir ana shin, a' toirt na sùilean às na beathaichean agam?"


"Nach do dh'iarr sibh orm," ars esan, "damh-shùil agus damh-shùil a thoirt oirbh nuair a bhiodh dad a dhìth orm? Nach robh mise a' dèanamh sin air a' bhanais fad na h-oidhche?" "An-dà, bha," ars esan, "a mhic a' mhì-shealbh. "Bheil thu," ars an tuathanach, a' gabhail an aithreachais?" "Chan eil," ars esan. "Bheil sibh pèin ga ghabhail?" "Ò tha mi ga ghabhail a-nist," ars esan, "'s cha do ghabh mi na uair e." "Ma-thà, bheir mise an iall dhibh," ars esan. Dh'fhalbh e, agus cha robh e gann leatha cuideachd, 's thug e dheth i gu math. Agus bha an tuathanach poille math nach b' urra dha cus a dhèanamh. 'S cha tug e iall far seirbhiseach a bh' aige a-riamh tuilleadh às a dheòidh sin nuair a fhuair e fhèin.

