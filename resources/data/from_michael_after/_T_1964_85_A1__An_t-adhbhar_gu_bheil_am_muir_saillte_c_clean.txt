'S e cruitear a bha seo agus bha a' chleachdadh a's an àm sin gum biodh ham aig a h-uile duine aig a' Chàisg, agus tha e ann fhathast. Agus bha a bhean ga chur air falbh aig am na Càisg feuch am faigheadh e ham. Dh'fhalbh e air a comhairle 's bha ham, thachair i gun robh i gu math gann mar a bha i an àm a' chogaidh. Bha e fiù 's cha robh e a' faighinn ham ann an seop sam bith. Thàinig e seo tarsaing am beul na h-oidhche air seop a's an robh beagan de ham 's fhuair e na bha a dhìth air. Bha e a' falbh dhachaigh 's gu dè thachair air ach sìthiche. Thòisich an sìthiche air iarraidh an ham air. "Chan fhaigh," ars esan, "fhuair mi fhìn damaiste gu leòr mun d' fhuair mi e." "Ò well, 's fheàrr dhut a thoirt dhomh, agus tha muileann agam agus gheibh thu e. Agus chan eil sìon a bhios a dhìth ort gu bràth nach dèan am muileann dhut, 's thoir dhomh an ham gun dhol a thilleadh falamh."


Dhia, nuair a chuala e seo, 's ann bhiodh math am muileann. Dh'fhalbh e còmhla ris an t-sìthiche. Nuair a ràinig iad an sìthean bha an sìtheach deònach rud sam bith a thoirt dha an uair sin ach am muileann, ach cha ghabhadh esan sìon ach an rud a gheall e dha. Well, thug e dha am muileann 's dh'ionnsaich e dha rann airson am muileann a start-adh nuair a bhiodh feum aige air a dhèanamh le rud sam bith. Dh'fhalbh an duine dhachaigh, am muileann aige air a mhuin. Nuair a ràinig e thòisich a bhean air trod ris. "Gu dè am mollachadh tha air a mhuin an sin? An e sin an ham a chaidh thu a dh'iarraidh; air falbh o mhochthràth? Nam bithinn fhìn air falbh 's fhada o bha mi air ais agus ham agam. Tha thu a-nist nad bhall-bùird am measg na bheil sa bhaile." Cha tuirt esan guth, ach leig e dheth am muileann 's ghabh e rann. Thòisich rothaichean ham. Nuair a bha gu leòr aige ghabh e an seo rann airson an stad. Stad am muileann. "Bheil ham gu leòr a-nist agad?" ars esan.


"An-dà, 's ann agamsa a tha sin," ars ise. "'S dòcha gum faod sinn a-nist ham thoirt dhan a h-uile duine a tha sa bhaile. Bu tusa ceann an àigh 's an fhortan a' falbh." "Chan fhaod e a bhith nach eil thu toilichte a-nist," ars esan. "An-dà, gu dearbh fhèin, tha," ars ise. "An dèan e sìon ach ham?" "Ò rud sam bith a bhios a dhìth ort," ars esan. Bha an duine, chaidh e na ... Thòisich e air marsantachd 's chaidh e na mhillionaire le obair a' mhuilinn. Bha e a' creic gu math na bu shaoire na duine eile, agus 's e dh'fhaodadh. Cha robh sìon aige ri cheannach, sìon aige nach dèanadh am muileann dha. Thàinig an seo droch fhoghar 's chaill na tuathanaich am bàrr. Bha aon fhear ann 's chaill e air fad e. Cha robh fios aige dè mar a gheibheadh e sìol a rachadh a's an talamh airson na h-ath-bhliadhna. Smaointich e gun rachadh e far an robh am fear aig an robh am muileann feuch an toireadh e dha iasad, neo nan creiceadh e e,


on a bha gu leòr aige fhèin. Ràinig e, 's smaointich am fear sin gun reiceadh e am muileann ris. Reic e am muileann sin airson suim mhath airgid, agus dh'ionnsaich e dha an rann airson am muileann a start-adh nuair a bhiodh rud sam bith aige ri dhèanamh, ach cha do dh'ionnsaich e dha an rann airson a stad. Bha toil aige fhèin gum faigheadh e am muileann air ais. Dh'fhalbh an tuathanach leis a' mhuileann 's thug e a-staigh dhan t-sabhal e, 's ghabh e rann 's thòisich sìol. Thòisich na gillean air tarraing bhuaithe 's air lìonadh a h-uile granaraidh a bh' ann. Mu dheireadh bha a h-uile àite làn aige, 's bha am muileann a' cur bhuaithe cho trang 's a bha e a-riamh. Cha robh fios aige gu dè dhèanadh e. Bha thuar gun cuireadh e am baile fodha. Bha e tuilleadh 's a chòir na bu mhiosa na a bhith falamh. 'S ann a dh'fhalbh e far ... far an robh am fear a thug dha am muileann feuch dè rud a dhèanadh e. Thàinig am fear-sa còmhla ris. Ghabh e rann gu beag na


inntinn e fhèin, 's stad am muileann. Thill e dhachaigh 's cha leigeadh an t-eagal leis an tuathanach sìon a dhèanamh leis tuilleadh o nach robh rathad aige air a stad. Ach gu dè thàinig an seo mun cuairt ach soitheach a bha ag iarraidh shalainn. Agus chuala an sgiobair mu dheidhinn a' mhuilinn agus 's ann a dh'fheumadh a dhol ga choimhead. Ràinig e 's dh'fhaighneachd e dhen tuathanach an robh e ... an creiceadh e e. Dhia, smaointich an tuathanach nam faigheadh e faisg air na thug e air gum biodh e pàighte gu leòr. Reic e am muileann ris an sgiobair, agus dh'fhalbh an sgiobair 's am muileann aige. Dh'ionnsaicheadh an rann dha airson am muileann a start-adh, ach cha robh an còrr rann aige. Thug an sgiobair air bòrd e, 's thug ... thàc i is dh'fhalbh i. Ghabh e an rann 's thòisich am muileann a' cur bhuaithe shalainn. Thòisich na gillean a' stobhadh an t-soithich shìos is shuas. Mu dheireadh bha an soitheach luchdaichte 's bha am muileann


a' cur bhuaithe an salainn cho trang 's a bha e a-riamh 's cha robh rathad air a stad, mu dheireadh gus do chuir e fodha am an soitheach. Tha i ana shin air a' ghrunnd fhathast, 's bithidh, 's am muileann a' cur bhuaithe an t-salainn 's chan eil sgeul air an rann. Agus sin an reusan gu bheil am muir saillte seach an t-uisge. A dh'aindeoin 's na thèid a dh'uisge dhan cnoc cha bhi e ... bidh e saillte le obair a' mhuilinn.

Seadh gu dearbh. Ò tha i math, Aonghais. Cò aige a bha i seo? Cò aige bha an tè-sa?
Ò Dhia, cò a-nist a dh'innis dhomh? Cha chreid mi nach e Peigi mo phiuthar a dh'innis dhomh i.
Seadh gu dearbh. Tha i math.

