Bha siud ann ma-thà boireannach agus bha aon mhac aice. Cha chuala mi gun robh athair beò idir na sìon ma dheoghainn. Agus bhiodh an gille, bha e air fàs na chnapach mòr suas agus bhiodh e a' gabhail cuairtean a-mach. Agus bha e an siud latha a-muigh agus thachair fear ris agus dh'fhaighneachd an duine seo dha cò às a bha e. 'S dh'innis e cò bu leis e. Agus "An-dà," ors esan, "thig thu," ors esan, "thig," ors esan, "a-màireach," ors esan, "a-mach," ors esan, "agus tachraidh mi riut ana sheo," ors esan. "Agus canaidh tu ri d' mhàthair," ors esan, "gum faca ... gum faca thu bràthair a ... bràthair do mhàthar an-diugh," ors esan. Agus dh'fhalbh an gille co-dhiù 's dhealaich e ris agus chaidh e dhachaigh dh'innis


e dha a mhàthair an seo nuair a chaidh e dhachaigh gum faca e fear a thachair ris agus gun tuirt e ris gur e bràthair a mhàthar a bh' ann. "Ò," ors ise, "chan e bràthair do mhàthar a bh' ann co-dhiù," ors ise. "Chan eil bràthair-màthar agad," ors ise. "Ò chan eil fhios agamsa," ors an gille, ors esan, "ach siud a thuirt e rium a chantail ri m' mhàthar," ors esan, "gum faic mi bràthair mo mhàthar an-diugh," ors esan. "Ò," ors ise, "ga brith cò chunna tu," ors ise, "chan fhaca tu bràthair do mhàthar," ors ise. "Ach," ors esan, "tha agam," ors esan, "ri fhaicinn a-màireach," ors esan. 'S ann mar seothach a bha co-dhiù. Làirne-mhàireach dh'fhalbh an gille. Agus chaidh e a-mach agus bha ... 'S e car de dh'àite fàsach a bh' ann far an robh e. Agus thachair esan ris. Agus "Seadh," ors esan, "tha thu air tighinn an-diugh." "Tha," ors an gille.


"Seadh," ors esan, "dè thuirt do mhàthair riut," ors esan, "nuair a dh'innis thu gum faca thu bràthair do mhàthar?" "Thuirt e ... thuirt i," ors esan, "nach robh bràthair-màthar agam," ors esan. "Ò," ors esan, "tha 'S e do bhràthair-sa ... a bràthair-se a th' ann," ors esan. "Ò chan eil fhios agamsa," ors an gille, ors esan, "ach bha i ag ràdh riumsa nach robh bràthair-màthar agam," ors esan. Agus "Ma-thà, thugainn ... thugainn mar seo," ors esan. 'S dh'fhalbh iad 's ... Agus chùm iad pìos rompa agus chaidh esan a-null gu tom de luachair a bh' ann agus thog e i. Agus bha àite sìos an sineach. Agus thuirt e ris a' ghille. "Seall," ors esan, "an t-àite a tha shìos an sineach," ors esan. "Tha," ors an gille. Agus bha steapannan a' cromadh sìos ann.


Chaidh an gille Thuirt e ris a' ghille "Thalla," ors esan, "agus a bheil thu a' faicinn na lampa ud," ors esan, "thall," ors esan, "air an stob a tha siud?" ors esan. "Tha," ors an gille. "Thalla," ors esan, "sìos agus bheir thugam an lampa. Agus dh'fhalbh e sìos agus bha e a' coimhead air feadh an àite 's a leithid de dh'iongnadh aige de ghnothaichean a bha crochte thall 's a-bhos an sineach 's. Agus chunnaic e an seo fàinne air stob a bh' ann agus thog e leis am fàinne. Thog e am fàinne agus thug e leis e. Agus dh'èigh esan an seothach dha "Bheil thu a' tighinn?" ors esan. "Tha," ors an gille, ors esan, "Tha mi a' falbh an ceartair," ors esan. Agus "Siuthad ma-thà," ors esan, "greas ort," ors esan. Agus bha an gille co-dhiù, fhuair e grèim an seothach air an lampaidh, 's bha i aige.


Agus bha e a' coimhead thuige 's bhuaithe 's timcheall agus leithid a dh'iongnadh aige 's sannt aige air mòran dhe na bha e a' faicinn ann. Agus dh'èigh esan an seothach a-rithist dha a bheil e a' tighinn. "Ò tha," ors an gille, "tha mi dìreach," ors esan, "a' dol a dh'fhalbh." Agus cha do dh'fhan an ... cha d'fhalbh an gille as an t-seasamh-bonn ach ... "Uel," ors esan, "falbh no tighinn," ors esan, "bidh ana shin fhèin," ors esan. 'S dhùineadh an toll. "Uel, bha an t-àite a' dol san dorcha. Cha robh e a' faicinn poillse, de ... càit an robh e idir. Ach co-dhiù seothach bha e ag obair feuch a, feuch an amaiseadh e air na steapannan, feuch am faigheadh e dìreadh suas gu bàrr an rud. Cha robh e ag amas orra co-dhiù ach seothach dh'fhalbh e 's thuit e agus thug an lampa ... thug e sgrìob dhan lampa


's i aige na làimh air àite cruaidh a bh' ann. Agus "Ò dud, dud, dud," ors ise, "na sgrìob cho cruaidh siud idir," ors ise. "Dè dhìth ... Mise," ors ise, "do sheirbhiseach," ors ise, "gu dè tha a dhìth ort an-dràsta, a dheagh mhaighstir?" ors ise. "Tha a dhìth orm," ors esan, "a bhith ... a bhith air talamh glas," ors esan, "às a seo," ors esan. Agus ann am priobadh na sùla bha ... bha e air a' chnoc gu h-àrd. Agus dh'fhalbh e an uair sin, nuair a fhuair e chun a' chnuic. Dh'fhalbh e agus bha am fàinne 's an lampa aige. Chan fhaca e sgeul air an fhear a chuir sìos e. Dh'fhalbh e agus tharraing e air an taigh. Agus 's e a' chiad rud a dh'òrdaich e bhon lampaidh 's e deagh bhiadh. Agus bha sin air a' bhòrd. Dìreach ann am blinceadh na sùla bha sineach aca air a' bhord, biadh cho math 's a b' urra dhaibh iarraidh dhen a h-uile seòrsa. Agus ghabh e fhèin 's a mhàthair a bhiadh. Agus nuair a ghabh e a bhiadh an sineach


bha e an uair sin ... thug e ... rug e air an lampa 's thug e an ath sgrìob oirre ris a' bhalla. "Seadh, seadh," ors ise, "dè tha a dhìth ort an-dràsta?" ors ise. "Tha a dhìth orm," ors esan, "taigh," ors esan, "a bhith thall," ors esan, "air a' ghnoban sin thall," ors esan, "nach dèanadh," ors esan, "pàileas," ors esan, "an duine-uasal a tha sineach," ors esan, - bha tighearna air an cùlaibh - "nach dèanadh e," ors esan, "bothan-chearc dha." "Agus latha ... dìreach ann am priobadh na sùla bha caisteal a bha sineach air a thogail. Bha daoine a bha timcheall a' tighinn a-mach 's a' coimhead air an taigh. Dè mar a thàinig an taigh an siud? Co-dhiù seothach bha e an uair sin agus chuir e e fhèin 's a mhàthair dhan taigh. Làirne-mhàireach chaidh iad dhan taigh. 'S bha taigh àlainn aca ana shin. Bha nighean aig a ... aig an diùc a bha seo.


Agus bha ... Thòisich e an uair sin ... Dh'fhàs e na dhuine mòr suas. Bha ... Thòisich e ri dol a choimhead air an nighinn a bha seo. Agus bhiodh e a' toirt dhi presents uabhasach agus ... de ... dhen a h-uile seòrsa. Agus dioc ... ghabh an diùc, ghabh e nòisean mòr dhen duine. Agus co-dhiù seothach nuair a thàinig e gu ìre pòsaidh phòs e fhèin agus nighean an diùc a bha seo. Agus bha a-nist bha a' mhàthair còmhla riutha agus bha e fhèin ... bha e fhèin 's a bhean ann a's an taigh a bha seothach. Agus bha esan, bhiodh e air falbh cuairtean an siud 's an seo. Agus an latha a bha seothach co-dhiù thàinig fear ma chuairt an àite agus e ag iarraidh seann lampachan agus gun toireadh e seachad dà lampa ùr airson seann lampa. Bha an lampa dhubh a fhuair esan bha i crochte a-staigh. Agus smaointich a bhean agus nach robh i ach a' cur mì-shealladh, nach


robh innte ach lampa dhubh ghrànda, nach robh i ach a' cur mì-shealladh air a' phàileas a bh' ann. Smaointich i gun toireadh i dha an lampa 's gum faigheadh i a dhà ùra air a son. Seo an rud a rinn i. Agus bha esan air falbh. Cha robh e a-staigh. Agus thug i an lampa dhubh seachad agus fhuair i an dà lampa ùr air a son. Agus nuair a fhuair e an lampa seothach chaidh esan a chur ... òrdachadh a leithid seo a dh'àite aig an fhear a fhuair an lampa, agus gun chlach a bhith air muin cloiche dhen taigh na sìon eile dhe na rinn i. Agus thachair sin agus bha esan a-nist a's an àite fhàsach a bha seo. Cha robh fhios aige o Dhia gu dè ... mìnigeadh. Ach co-dhiù seothach, bha e a' dol ma chuairt an sin agus cha robh fhios aige dè mar a bha e a' faighinn às. 'S ann an eilean iomallach


air choireigin a bha e. Chan eil cuimhne agamsa dè an t-ainm a bh' air an eilean ach bha ainm air. Agus bha e a' dol ma chuairt an sin, each a's an eilean. Agus à, cha robh fhios aige dè rud a dhèanadh e. Uel, cha do rinn a bhean ach chaidh i ... Chaidh iad dhan t-seann taigh i fhèin 's a a mhàthair. Agus cha robh sgeul aireasan 's cha robh fhios aca dè dh'èirich dhàsan na cà robh e. Cha do rinn e ach falbh cuairt a-mach 's cha do thill e. Ach co-dhiù seothach bha ... bha an oidhche ann agus bha e ann an àite car sgrabach air choireigin. Agus shleamhnaich e ris an àite bh' ann agus thug a làmh sgrìob sìos ris a' chloich. Agus gu dè rinn a' chlach ach breith air an fhàinne aige. Agus "Seadh, seadh," ors esan. "Mise," ors esan,


do sheirbhiseach," ors esan. "Gu dè tha a dhìth ort," ars esan, "a dheagh mhaighstir?" ors esan. "Tha a dhìth orm," ors esan, "an t-seann lampa," ors esan, "a bhith ana sheothach," ors esan, "a's a' mhionaid," ors esan. "Agus tha a dhìth orm," ors esan, "am fear a chuir mise an seo," ors esan, "e a bhith ann an comhair a chinn ann am barailte tearra 's gun am bàrr ach òrdag an dà choise dheth," ors esan. Agus thòisich teine-adhair 's thòisich tàirneanaich 's thòisich ùpraid a's an iarmailt. Agus eadar a h-uile h-ùpraid a bh' ann an dèidh na h-ùpraid thàinig an lampa agus chroch i i fhèin air a chorraig. Agus "Seadh, seadh a-nist," ors ise, "Gu dè a-nist a tha a dhìth ort?" ors ise. "Tha a dhìth orm," ors esan, "a bhith aig mo dhachaigh fhìn," ors esan.


Uel, dh'fhalbh e. Cha robh fhios aige co-dhiù ... gu dè an dòigh ... cha robh e a' faicinn talamh na àite eile. Ach bha e a' tighinn seachad air àite agus shaoil leis gum faca e fear agus gun am bàrr ach an dà chois dheth ann am barailte ... chasan ... òrdagan a chasan am bàrr a's a bharailte. Agus chùm e air chun an taighe. Agus nuair a ràinig e cha robh tom na tulach roimhe. Agus làirne-mhàireach an seothach thug e sgrìob air an lampaidh. Agus ... dh'fhaighneachd i dha gu dè a-nist a bha a dhìth air. Agus bha a dhìth air an-dràsta taigh a tha ... a bhith aige nach dèanadh an taigh a bh' ann reimhid paids air. Agus bha siud aige. Agus chaidh e fhèin 's a bhean an uair sin dhan taigh. Agus chan eil fhios agamsa


ged a chùm e an lampa a-riamh tuilleadh ach cha chuala mise gu dè a' cheann-chrìch a chaidh air. Ach bha e toilichte tuilleadh a's an taigh agus cha deach an taigh a chur sìos. Ach cha do ... cha do dhealaich e ris an lampa chan eil mi a' smaointinn. Sin mar a chuala mise i.

