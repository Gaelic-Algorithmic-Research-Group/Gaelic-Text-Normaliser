'S e gobha bha seo, ma-thà, bh' aig duine-uasal ann an Èirinn, agus cha robh e ach ag obair aig an duine-uasal fhèin, agus b' e corra dhuine a rachadh dh'obair cheàrdaich thuige. Bha aona ghille aige agus triùir nighean. Agus cha robh an gobha bochd cha robh mòran aige, 's cha mhotha na sin bha taigh fuathasach math aige. 'S ann a's an dàrna ceann dhen taigh 's ann a bha a' cheàrdach aige. Bha an gille aige a' dol dhan sgoil còmhla ri clann an duine-uasail, agus bha e uabhasach math gu toirt leis na sgoileadh. Bha e seo a-mach a's an sgoil, agus cha robh obair aig a' ghobha dha, agus 's ann a rinn e airson tighinn a-nall gu ruige Breatann, gu ruige Glaschu. Agus thug bean an duine-uasail, thug i dha deise a bh' aig fear dhe na gillean bh' air fàs beag dha fhèin, agus bha e uabhasach leòmach nuair a fhuair e an deise. Thàinig e nall gu ruige Glaschu, 's thug i dha am faradh airson a thoirt a-nall. Cha robh


de dh'airgead aig a' ghobha ach don leth-chrùn, agus thug e dhan ghille e nuair a bha e a' falbh. Thàinig e a-nall gu ruige Glaschu, 's gu dè an t-àm na thàr dha tighinn a-nall a Ghlaschu ach nuair a bha na holidays aig muinntir Ghlaschu. Agus bha iad an uair sin cha robh trèanachan ann ach a' falbh coidseachan. Bha a h-uile clèireach na bùithean 's bha iad a' falbh gu ruige Sasainn. Agus nuair a thàinig e a-nall 's dh'innseadh dha gun robh holidays aig Glaschu ... muinntir Ghlaschu 's gun robh iad air falbh gu ruige Sasainn, "An-dà," ars esan, "'s ana sin a bha dùil a'm fhìn a dhol cuideachd," ars esan, "agus nach bochd," ars esan, "nach robh mi beagan na bu tràithe." "An-dà, chan eil fhios a'm," arsa fear-labhraidh," nach fhaodadh tu breith fhathast orra. Bidh iad a' stad aig a leithid seo a stèids," ars esan, "agus chan eil mi a' ràdh nach fhaodadh tu breith orra." "An-dà, ma-thà," ars esan, "'s fheàrr dhomh falbh," ars esan.


Chùm e air aghaidh 's rug e air ... aig a' stèids a bha seo 's iad a' falbh gu ruige Sasainn. Shoidhn e a-staigh leotha 's dh'fhalbh e còmhla riutha. Ghabh iad do dh'%hotel%, agus 's e an lagh a rinn iad, bha cosgais an latha a' tighinn air fear ma seach aca, ach on a bha esan na shrainnsear dh'fhàg iad a chun an fhir fo dheireadh. Cha robh sìon aigesan a phàigheadh fharadh gun teachd air a' chòrr. Agus nuair a bha an t-àm a' teannadh air gum feumadh e a làmh fhèin a sheasamh dhen chosgais, 's ann a rinn e airson falbh 's an tèideadh e às an rathad. Chaidh e a-staigh do sheop 's e a' dol fo smaointinn feuch gu dè an aon rud a dhèanadh e. Dh'fhaighneachd e dhen chlèireach a bha sa bhùth am faigheadh e fiach leth-chrùn a stampaichean aige. "An-dà, chan fhaigh," ars esan, "chan eil sinn a' glèidheadh a leithid sin a stampaichean idir," ars esan. "'S bheil pàipearan-sgrìobhaidh agad?" ars esan. "Ò tha gu leòr," ars esan. "Am faigh mi rùm?" ars esan, ars esan. "Ò gheibh." Thugadh a-staigh do rùm ana shin e, do


dh'oifis, oifis-sgrìobhaidh. Bha e na shuidhe ana shin 's cha robh e ach a' dol fo smaointinn, feuch gu dè rud a dhèanadh e. Thàinig e an sin a-mach, agus "Cà 'm faigh mi," ars esan, "%stamps%," ars esan, 's e a' tionndadh ris a' chlèireach. "Ò gheibh sa phost-oifis," ars esan. "An-dà, chan eil fhios agamsa càit a bheil am post-oifis an seo," ars esan. "An-dà, tha leadaidh an seo," ars an clèireach, ars esan, "agus tha i a' dol suas an sin," ars esan. "Seallaidh i dhuibh am post-oifis." "Ò glè cheart," ars esan. Cò bha seo ach nighean leis a ... leis a' mharsanta, leis a' mhaighstir. Bha iad a' dol suas an t-sràid còmhla 's thuirt esan rithe, "Well," ars esan, "'s mi fhìn tha gun fhios a'm dè rud a nì mi," ars esan. "Dè tha sin?" ars ise. "Tha," ars esan, "thàna mi gu ruige Sasainn," ars esan, "còmhla ris na ... clèirich nam bùithean an Glaschu a tha sin," ars esan, "agus tha mi air ruith a-mach à airgead," ars esan, "'s chuir mi fios gu m' athair," ars esan, "gus airgead a chur thugam," ars esan, "agus cha do rug an


cha do rug an litir air an stìomair," ars esan, "agus bi a-nist cola-deug co-dhiù," ars esan, "mum faigh mi e," ars esan. "Robh mòran a dhìth oirbh?" ars ise. "Ò cha b' fhuilear dhomh ceud," ars esan. "À well, chan eil fhios nach tugainn fhìn fuasgladh dhuibh às an uiread sin," ars ise. "Ò well, ma bheir," ars esan, "gu dearbh bidh mi gu math toilichte," ars esan. Dh'fhalbh i a-staigh do bhanca 's thog i ceud not 's shìn i dha e. "Well," ars ise, "nach faod thu," ars ise, "dhol a dh'fhuireach còmhla rinn fhìn," ars ise, "gus am faigh thu fios." "Ò tha mi glè dheònach," ars esan. Dh'fhalbh e còmhla rithe, 's làirne-mhàireach bha am marsanta a' dol sìos - Bha a dhà no trì sheopaichean aige sa bhaile. Bha e fhèin 's an nighean a' dol sìos rathad nan seopaichean 's dh'fhalbh esan còmhla riutha. Chaidh e a-staigh do sheop 's dh'fhaighneachd e de ... dhen chlèireach robh dreasachan bhoireannach aige. "Tha," ars an clèireach.


Thug e a-nall a dhà no trì. "Dè tha iad seo?" Dh'innis e. Ò cha b' fhiach iad an ceannach. Bha iad ro shaor. "An-dà," ars esan, "tha dreas ... dà dhreas an seo agam," ars esan, "a fhuair mi," ars esan, "do chlann an uachdarain," ars esan, "agus ... ach tha iad leth-cheud not," ars esan. "Faic iad," arsa mac a' ghobha. Thug e a-nall iad. "Well, tha rudeigin coltas air a seo," ars esan. "'S fheàrr dhut tè dhiubh seo a thoirt dhomh," ars esan. "Ò cha dèan math dhomh," ars esan. "Tha iad air an òrdachadh," ars esan, "aig feadhainn eile." "Ò," ars a mhaighstir eile 's e a' tionndadh ris, "nach toir thu dha i," ars esan. "Nach furasta dhut an cur airson tè eile." "Ò ceart gu leòr," ars an clèireach. Shìn e dha i. Dh'fhalbh esan 's shìn e dhan nighinn i ... Ò Mhoire! 'S i bha air a dòigh. ... dìreach a' sèibheadh le siabann fhèin.


Bha e a' fuireach còmhla ris an nighinn 's cha robh guth aige air ... air an litir fhaighinn. Bhiodh iad a a-mach fad an latha còmhla, 's bha nòisein mòr aig an nighinn dheth. Bha e na ghille fuathasach brèagha 's na ghille foghainteach. Agus 's ann a bhruidhinn e seo airson a pòsadh. Ò, cha robh a h-athair deònach idir, idir, dad dha leithid, gun fhios gu dè an duine a bh' ann. Bha esan ag innseadh cho math 's a bha iad dheth ann an Èirinn 's cha b' fhiach na togalaichean a bh' ann an Sasainn, cha b' fhiach iad coimhead orra làmh ris na h-àiteachan a bh' an Èirinn. "An-dà," ars am marsanta, "cha chuala mi fhìn mòran de dh'eachdraidhean a-riamh," ars esan, "mu dheidhinn Èireann," ars esan. "Ò feumaidh," ars esan, "nach robh sibhse ann," ars esan. "Nam bitheadh," ars esan, "cha chanadh sibh sin," ars esan. Agus nuair a bhruidhinn e seo airson i cha robh a h-athair deònach a toirt dha idir, an


nighean a thoirt dha idir, ach bha ise deònach gu leòr air a phòsadh. Ach 's ann a smaointich e gun cuireadh e am manaidsear a bh' aige a-null gu ruige Èireann agus gum faiceadh e dè an t-àite a bh' aig athair a' ghille a bha seo mun toireadh e ... mum faigheadh e an nighean. Dh'innis ise dha gun robh a h-athair a' dol a chur a-null a' mhanaidsear. "Ò well," faodaidh e sin," ars esan, "chur a-null," ars esan. Ach fhuair e tighinn an seo ann am bruidhinn a' mhanaidsear. "Tha thu a-nist a' falbh," ars esan, "dol gam mheas," ars esan. "An-dà, ma tha mise a' falbh," ars am manaidsear, "cha dèan mi diofar sam bith dhutsa," ars esan. "Cùm thusa romhad," ars esan, "an rathad a tha thu a' dol." Dh'fhalbh am manaidsear a-null. Bha e a' faighneachd airson ... Bha fhios aige air an ainm; cha robh fios aige air a' chòrr mu dheoghainn. Cha robh iad a' tuigsinn idir gu dè an duine bha e a' faighneachd air a shon.


Agus chunnaic e an seo grunn ghillean a' bruidhinn air an t-sràid, agus chaidh e a-null far an robh iad, 's dh'fhaighneachd e dhiubh am b' fhiosrach iad cà robh leithid seo a thaigh ... a dhuine. Bha iad treis ... "Chan eil ... chan aithnte dhuinne duine dhen fhine sin," ars esan, "ach an gobha. Feumaidh gura h-e a th' ann." "'S an robh teaghlach aig a' ghobha sin?" "Bha," ars esan, "teaghlach aige. Tha triùir nighean aige," ars esan, "agus bha aona ghille aige," ars esan. "Chaidh e ... chaidh e a-null gu ruige Glaschu, 's cha d' fhuair e guth a-riamh bhuaithe fhathast," ars esan. "Ò well, tha teans gur e sin an duine a th' ann," is sibh a' faighneachd air a shon, ma-thà," ars esan. Shealladh dha an taigh, 's nuair a nochd e ris an taigh chan fhaiceadh e ach tòrr de shligean chrùbag is ghiomach timcheall an taighe 's iad dearg. Bha an taigh 's cha ... an dàrna ceann dheth 's e corra sgrath a bh' air a' cheann a's an robh a' cheàrdach. Ach co-dhiù ràinig e 's chaidh e a-staigh agus nuair a chaidh e a-staigh dè bha iad ach aig an dìnneir, agus 's e am bòrd a bh' aca bha a' chailleach agus i na


suidhe agus clàr buntàta na h-uchd agus bha an gobha 's an triùir nighean timcheall oirre. Agus bha trì ghobhair a-staigh agus a h-uile buntàta a rùisgeadh iad thilgeadh iad na gobhair chun ... na rùsgan chun nan gobhar, agus bha na gobhair a' capsaigeadh nan rùsg agus gan itheadh agus ... Chuir e fàilte orra 's ... air a' ghobha nuair a chaidh e a-staigh 's dh'fhaighneachd iad dheth an gabhadh e buntàta 's lèabagan - 'S e an dìnneir a bh' aca. Ò thuirt e nach gabhadh, gun robh e air a dhìnneir a ghabhail. Bha e a' faighneachd dhaibh mu dheidhinn a' ghille, robh fhios aige robh ... robh gille aige. "Bha," ars esan. "Chaidh gille leamsa," ars esan, "a-null gu ruige Glaschu," ars esan, "'s cha d' fhuair mi guth a-riamh bhuaithe o na dh'fhalbh e fhathast," ars esan, "gar bith cà bheil e," ars esan. "Tha e glè neònach leam," ars esan, "nach d' fhuair mi fios bhuaithe." "Ò tha fios gum faigh sibh fios fhathast bhuaithe," ars esan. "Faodaidh an gille a bhith ceart gu leòr," ars esan. Agus dh'fhalbh an seo esan am manaidsear, 's thill e air ais gu ruige Sasainn. Agus


nuair a ràinig e a mhaighstir dh'fhaighneachd am fear sin dheth, "Seadh, am faca thu an taigh a th' aig an duine-uasal a tha seo?" ars esan. "Ò chunnaic," ars esan, "gu dearbh," ars esan. "'S a bheil e cho math dheth," ars esan, "agus a tha ... bha e fhèin ag ràdh?" ars esan. "Ò cha do dh'innis e a-riamh," ars esan, "dè cho math 's a bha e dheth," ars esan. "An-dà, mur do dh'innis," ars am fear eile, "dh'innis e gu leòr." "Ò gu dearbh cha do dh'innis," ars esan. "Nuair a nochd mise ris an taigh," ars esan, "chan fhaicinn," ars esan, "ach luchd sheacaidean dearg," ars esan, "timcheall an taighe," ars esan, "agus cha deargainn," ars esan, "air a h-uile na ... h-uinneag a bh' air a chunntais," ars esan. "Agus gu dè an t-àm a thachair dhomh a dhol ann," ars esan, "ach nuair a bha iad aig an dìnneir," ars esan. "Agus bha iad glè choibhneil rium cuideachd," ars esan. "Fhuair mi tairgse a dhol gu m' dhìnneir," ars esan, "ach bha mi air mo dhìnneir a ghabhail," ars esan, "agus ge nach bitheadh,' ars esan, "cha leigeadh mo nàire leam," ars esan, "suidhe aig a' bhòrd a bh' aca," ars esan. "Cha robh leithid aig rìgh


Shasainn," ors esan. "Àidh, àidh," ars esan. "Ò tha siud cho fìor 's tha mise seo," ars esan. "Agus," ars esan, "nuair a bha an gobha," ars esan, "ullamh dha bhiadh," ars esan, - Chan e, "ach nuair a bha an duine ullamh dha bhiadh," ars esan, "dh'èirich e on bhòrd," ars esan, "agus a' phìob a bh' aige," ars esan, "a nigheadh a làmh," ars esan, "cha robh a-riamh agad na cheannaicheadh i," ars esan. "Àidh, àidh," ars am fear eile. 'S e uisge fhèin a bh' aig a' ghobha a' nigheadh a làmhan. "Feuch," ars esan, "nach can thu guth, nach innis thu gun robh thu thall idir," ars esan - "Ò chan innis gu dearbh," ars ... ars an grèidhear. "Chan innis mise sìon a bha sinn a' ràdh." Fhuair mac a' ghobha, fhuair e nighean a' mharsanta. Phòs e i. 'S e fhèin a b' àrd dhuine an uair sin 's fhuair e taigh dha fhèin. Chuir e sin fios gu athair a h-uile sìon a bh' aige a reic agus a dhol a-null, "agus nuair a thig thu a-nall," ars esan, "gheibh thu,"


ars esan, "coids," ars esan, "a's am bi ... agus ceithir eich gheala," ars esan. "Agus thig thu," ars esan, "gu ruige Sasainn," ars esan, "agus gabhaidh sibh gu leithid seo a dh'hotel," ars esan, "agus chì mise an sin sibh," ars esan, "agus cha ruig thu a leas," ars esan, "sìon a thoirt leat. Agus feuch an dreasaig sibh sibh pèin cho math 's is urrainn dhuibh," ars esan. 'S ann a rinn an gobha deiseil airson a dhol a-null gu ruige Sasainn, 's nuair a ràinig e Glaschu fhuair e coidse geal 's fhuair e ceithir eich gheala, 's chuireadh dràibhear 's dhràibh e gu ruige Sasainn. Cha robh esan a-staigh an latha a bh' ana seo, 's bha a' bhean, chunnaic i an turn-out a bha seo a' dol seachad 's chan fhaca i a-riamh a leithid. Nuair a chaidh esan dhachaigh, "Ò well, a Dhia," ars ise, "ach an turn-out a chunna mise a' dol seachad an seo an-diugh." "Dè an turn-out a bh' ann?" ars esan, "Leabhara, bha," ars ise, "coidse agus bha e a cheart cho geal ris an t-sneachd," ars ise, "agus ceithir eich ann agus bha na h-eich a cheart cho geal ris," ars esan.


"Àidh, àidh," ars esan. "An tìochdais, "ars esan, "nach e m' athair a bh' ann," ars esan. "'S e sin a cheart turn-out a bh' aige," ars esan, "agus mas e h-e a th' ann," ars esan, "'s ann a leithid seo dh'hotel a bhios e," ars esan, "first-class hotel. Agus faigh deiseil," ars esan, "agus thèid sinn ann gun fhios nach e a th' ann." Fhuair ise deiseil 's dh'fhalbh i fhèin 's mac a' ghobha. Bha an gobha a-staigh ana shin e fhèin 's a bhean 's an triùir nighean, iad air an dreasadh. 'S nuair a chaidh esan a-staigh dh'èirich an gobha na choinneamh 's a mhàthair. Agus thuirt esan, thuirt e gur e seo a' bhean a bh' aigesan. "Seo," ars esan, "a' bhean agamsa," ars esan. "An e seo a' bhean a th' agad?" ars an gobha 's e a' tionndadh. "'S i," ars esan. "An-dà, tha mi a' smaointinn," ars esan, "gum faigheadh tu tè an Èirinn fhèin," ars esan, "cho math rithe seo." "Ò 's e seo tè a ròghnaich mise, ma-thà," ars esan. "Ò well, tha sin ceart gu leòr," ars an gobha,


"ma tha sibh pèin toilichte, tha sinne riaraichte gu leòr." Bha an gobha ana shin, e fhèin 's na h-igheanan, 's fhuair na h-igheanan deagh phòsadh a h-uile gin aca. 'S bha esan 's e bha na mhanaidsear mu dheireadh, 's thug e tè dhe na bùithean dhan mhanaidsear a bh' aig a' bhodach. 'S bha iad dòigheil gu leòr a-riamh an sin.

Ò well, tha i math, Aonghais, gu dearbha. Agus cò aige a bha i seo, Aonghais?
Ò bha aig Dòmhnall mac Dhonnchaidh.
Seadh. Ò well, tha i math.

