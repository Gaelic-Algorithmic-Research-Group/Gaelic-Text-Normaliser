'S e duine-uasal a bha seothach shìos rathad an taobh tuath an sin, agus bha triùir mhac aige. Agus nuair a dh'fhàs an duine-uasal bochd 's a dh'aithnich e gun robh am bàs aige, rinn e tiomnadh, agus luthaig e an t-àite a bhith aig an fhear bu shine, ach nach robh aige ri cur an aghaidh gin a chàch, iad a bhith ag obrachadh còmhla agus a' cur mu seach uiread 's a b' urra dhaibh. Agus na bh' aigesan a dh'airgead - bha fhios aca far an robh e - bha e ann an safe aige fhèin, 's cha robh fhios aig duine sam bith cà robh an t-airgead aige; cha robh bancaichean ann. Cha robh aca ri beantail dhan airgead a dh'fhàg esan ach a bhith sìor chur na cheann gus am biodh iad deònach dealachadh ri chèile agus dragh a chur orra fhèin. 'S ann mar seo a bha. Bha iad cunntas bhliadhnachan ag obair còmhla mar sin. Agus rinn a seo am fear bu shine dhiubh airson pòsadh. Agus phòs am fear sin. Agus nuair a thàinig a' bhean òg 's ann a bha an dithis eile a's an rathad. Cha robh aca man deoghainn. Bhiodh iad air bòrd dhaibh pèin agus bheirte rudeigin dhaibhsan an àite air choireigin. Agus cha robh seo a' còrdadh ri bhràithrean. Agus thuirt an seo an dàrna fear aca ris an fhear eile latha gun robh e a' faicinn nach robh iadsan ach a's an rathad agus gum b' fheàrr dhaibh airgead an athar a roinn, agus gum faodadh


a h-uile fear aca àite a ghabhail dha fhèin an uair sin. Bhruidhinn iad ris an fhear bu shine 's thuirt iad ris gun robh iad deònach air airgead an athar a roinn, gun robh iad a' faicinn nach robh iadsan ach a's an rathad, agus gum faigheadh iad àite dhaibh pèin. Ò bha seo ceart gu leòr leis an fhear sin. Nuair a thugadh làmh air an airgead cha robh sgillinn ann. Agus chaidh na gillean far a chèile, an dàrna fear a' còmhdach air an fhear eile gur h-e a thug às e. Bha am fear a bha pòsta ag ràdh gur e feumadh gur h-e iad fhèin a thug às e, gur e sin a bha a' toirt dhaibh a bhith deònach dealachadh ris-san. Bha iad sin ag ràdh nach e, gur e fhèin a thug às e. Co-dhiù chaidh iad gu lagh. Thug iad bliadhna lagh. Bha a h-uile fear a' mionnachadh nach tug esan a-riamh às e. Bha iad cho dona an ceann na bliadhna 's a bha iad nuair a thòisich iad. Ach chuala iad an seo gun robh fear-lagha ann an Dùn Èideann agus nach deach ceas a-riamh air a bheulaibh nach do rèitich e. Agus rinn iad suas ri chèile gun rachadh iad gu ruige Dùn Èideann feuch am faiceadh iad e. Nuair a ràinig iad Dùn Èideann cha robh iad ach aineolach; cha robh gin aca a-riamh ann. Agus thachair an seo sgeamp de dhuine òg riutha air an air an t-sràid. Agus aithnichidh a h-uile duine srainnsear nuair a thig e a dh'àite. Bhruidhinn e riutha, agus fhreagair am fear bu shine e. "Cha chreid mi," ars esan, "nach srainnsearan sibhse an seo. Cha b' àbhaist dhomh ur faicinn." "Ò 's e," arsa ... an gille, ars esan. "Srainnsearan a th' annainn. Cha robh sinn riamh


's a' bhaile gus an-diugh," ars esan "'S cò às a tha sibh?" ars esan. Dh'innis iad. "An-dà, tha mi cinnteach nach ann gun ghnothach a thàna sibh air an astar an seo," ars esan. "An-dà, chan ann," ars an gille, "agus tha sinn gu dona air," ars esan. "Chan aithnich sinn fear ar gnothaich." "An dèan e diofar dhomh fhaighneachd dè an gnothach a th' ann, gun fhios nach dèanainn-sa cuideachadh dhuibh?" "Ò cha dèan sìon," ars esan. "'S e triùir bhràithrean a th' annainn," ars esan. "An-dà, tha sibh coltach ris," ars esan. "Agus tha sinn aig lagh o chionn bliadhna," ars esan, "mu dheoghainn airgead ar n-athair," ars esan, "agus tha sinn cho dona an-diugh," ars esan, "agus a bha sin a' tòiseachadh. Agus chuala sinn," ars esan, "gun robh fear-lagha ana sheo," ars esan, "'s nach deach ceas a-riamh air a bheulaibh," ars esan, "nach do rèitich e," ars esan. "Agus 's ann feuch am faiceadh e am maids e a thàna sinn gu ruige Dùn Èideann," ars esan. "An-dà" ars esan, "tha a leithid sin a dh'fhear ann ceart gu leòr," ars esan, "ach chan eil e a's an oifis an-dràsta," ars esan. "Agus 's e an rud as fheàrr dhuibh a dhèanamh," ars esan, "on a tha sibh nar srainnsearan," ars esan, "leanaibh mi fhìn," ars esan, "agus thèid mi leibh chun na h-oifis a-rithist," ars esan. Ò 's iad a bha toilichte, lean iad e 's thug e a-staigh iad, 's sheat e gu math an triùir aca.


"An dèan e diofar dhomh fhaighneachd dhibh," ars esan, "gu dè a-nist," ars esan, "an seòrsa ceas a th' agaibh?" ars esan. "Ò cha dèan," ars an gille. "Dh'fhàg m' athair," ars esan, "airgead gu leòr," ars esan, "agus bha sinn fhìn," ars esan, "a' cur beagan còmhla ris," ars esan, "fhad 's a bha sinn ag obrachadh còmhla," ars esan. "Agus cha robh an t-airgead ri beantail dha," ars esan, "gus am biomaid deònach dealachadh ri chèile," ars esan. "Agus nuair a bhiomaid deònach dealachadh ri chèile," ars esan, "dh'fhàg e," ars esan, "an t-àite agamsa," ars esan, "agus gum biodh an t-airgead ri roinn an aon rud dhan a h-uile fear," ars esan. "Agus rinn ... phòs mise," ars esan, "agus nuair a phòs mise bha iadsan deònach dealachadh rium," ars esan. "Agus nuair a thug sinn làmh air an airgead gus a roinn," ars esan, "cha robh sgillinn ann," ars esan. "Agus tha iadsan ag ràdh gur e mise thug às e," ars esan, "agus cha tug mise às e," ars esan, "mur an tug iad fhèin às e," ars esan. "Agus sin," ars esan, "an ceas a th' againn," ars esan. "Ò well, 's e ceas doirbh a th' agaibh ceart gu leòr," ars esan, "ach 's dòcha gun dèan an duine sin rudeigin ribh," ars esan. "Ach biodh aon rud ann," ars esan. "Ge brith dè mar a dh'fhàgas am fear sin e," ars esan, "chan eil lagh eile a' dol a ghabhail turas ris." "Ò well," ars esan, "bidh sinne riaraichte, gu leòr leis," ars an gille, ars esan. "Tha sinn fada gu leòr a' cagnadh agus gun sinn a' sluigeachdainn sìon." "Ò well, bidh rudan neònach mar sin a' tachairt ceart gu leòr," ars esan. "Agus thachair rud gu math neònach


a seo fhèin," ars esan. "Suarach an ùine bhuaithe," ars esan. 'S e duine beairteach a bh' ann," ars esan. "Cha robh e ach suas air a chuid airgid," ars esan, "agus bha e a' dèanamh suas ri nighinn," ars esan, "airson ùine mhòir," ars esan. "Agus thug e mionnan air an nighinn," ars esan, "nach fhaigheadh gin gu bràth a chuid maighdeanas ach esan," ars esan. Ach dh'fhàs e seo coma dhith," ars esan. "Cha robh e a' tighinn na comhair idir," ars esan. "'S bha an nighean a' tarraing suas lathaichean," ars esan, "agus dè thàinig an seo ach fear eile ga h-iarraidh," ars esan, "gus a pòsadh. Agus smaointich an nighean bhochd," ars esan, "gun gabhadh i an teans a bha i a' faighinn. Agus phòs i am fear sin," ars esan. "Agus oidhche na bainnseadh," ars esan, "nuair a chaidh iad a chadal," ars esan, "'s ann a thòisich bean na bainnseadh air caoineadh a's an leabaidh. Agus dh'fhaighneachd a companach dhith," ars esan, "gu dè bha ceàrr oirre, an ann an t-aithreachas a ghabhail a bha i. Thuirt i nach ann. "'S gu dè tha ceàrr ort?" ars esan. "An-dà, tha gu leòr," ars ise. "Thug a leithid seo a dh'fhear mionnan orm," ars ise, "nach fhaigheadh gin gu bràth mo mhaighdeanas ach esan." "Ò well, ma-thà," ars esan, "on a thachair a leithid sin dhut," ars esan, "chan eil mise a' dol a chur d' anam ann an dìth," ars esan. "Ach èirich thusa," ars esan, "agus bi falbh," ars esan, "agus bheir sin dha agus gabhaidh mise leat a-rithist." Dh'èirich am boireannach," ars esan, "'s chuir i uimpe a


h-aodach," ars esan, "'s dh'fhalbh i," ars esan. Nuair a ràinig i an taigh," ars esan, "bha an duine," ars esan, "air a dhol a chadal 's an taigh air gabhail mu thàmh," ars esan. "Bhuail i aig an doras," ars esan, "'s dh'èirich searbhanta chun an dorais. Dh'fhaighneachd i dhith an robh am maighstir fhèin a-staigh. Thuirt an t-searbhanta gun robh. Thuirt i gun robh i airson fhaicinn. "Ò tha e na leabaidh," ars ise. "Ò chan eil e gu diofar," ars ise. "Feumaidh mi fhaicinn." "Ò ma-thà, ceart gu leòr. Thigibh a-staigh," ars ise. Ghabh i suas leatha 's sheall i doras an ruma dhi, 's coinneal aice, 's dh'fhosgail i an doras. Chaidh i a-staigh 's bha an duine na chadal. Dhùisg i e. Nuair a dh'fhosgail e a shùilean bha bean na bainnseadh air bheulaibh na leapa aige na seasamh. "Àidh, àidh," ars esan, "an ann an seo a tha thusa?" ars esan 's e a' tionndadh. "'S ann," ars ise. "Nach do shaoil leam gun robh banais agadsa a-nochd?" ars esan. "An-dà, bha sin agam," ars ise, "ach ..." "Ma bha," ars esan, "gu dè chuir an seo thu?" "Chuir," ors ise, "leis an rud a thug ... thusa mionnan orm air a shon," ars ise. "An-dà," ars esan, "bha a leithid sin ann ceart gu leòr," ars esan. "Ach an robh fios aig do chompanach air gun tàna tu an seo?" ars esan. "Tha," ars ise. "'S e mo chompanach a chuir air falbh mi,"


ars ise, "nuair a dh'innis mi dha mar rinn thusa orm." "An-dà, chan urrainn mi ràdh," ars esan, "nach eil sin agad deagh chompanach," ars esan. "Agus on a bha do chompanach-sa cho math sin," ars esan, "bidh mise cho math ris fhèin," ars esan. "Mhathaidh mise sin dha fhèin," ars esan, "agus bheir mi mo làmh-sgrìobhadh dhutsa, ma chanas e guth gu sìorruidh riut, gu bheil mise aig mheallach air mo mhionnan a thoirt asad," ars esan. Rinn e seo. Thill am boireannach air ais. Air tilleadh air ais thachair robairean rithe," ars esan, "'s rug iad oirre, 's o nach d' fhuair iad airgead aice thug iad dhith an dreas a bh' oirre 's leig iad dhachaigh rùisgte gu a companach i," ars esan. "Ò on a ràinig i beò," ars esan, "bha i ceart gu leòr. B' fhurasta aodach faighinn dhi," ars esan. "Nach robh sin fhèin neònach," ars esan, "a leithid seo a dh'àite?" ars esan. "Ò well, gu dearbh bha," ars na gillean. "Cò a-nist dhen triùir sin," ars esan 's e a' tionndadh ris an fhear a b' òige, "a mholadh tu fhèin," ars esan, "am fear a chuir air falbh a bhean, no an e am fear a thill i, no an e na robairean?" ars esan. "Ò well, gu dearbh," ars esan, "mholainn am fear a chuir air falbh i," ars esan, "agus chan urrainn mi ràdh nach robh am fear a thill i," ars esan, "cho math ris," ars esan. "Ò well, cha robh a h-aon aca dona. Cò dhiubh a mholadh tusa dhiubh?" ars esan, "'s e a' tionndadh ris an fhear a b' fhaisge


dha. "An-dà, mholainn-sa am fear a thill i," ars esan, gun robh a cheart cho math ris an fhear a a chuir air falbh i," ars esan. "Tha mi cinnteach," ars esan, "ge ... ged a bhiodh e air a cur air falbh," ars esan, "'s dòcha gum biodh e ga fhàgail," ars esan, "gun do chuir e a dhìth a h-anam," ars esan. "Ach chan urra mi ràdh nach robh e glè mhath cuideachd." "Ò well, tha sin ceart," ars esan. "Bha an dithis aca," ars esan, "cha robh iad dona." "Cò dhiubh a mholadh tusa?" ars esan, "'s e a' tionndadh ris an fhear bu shine. "An-dà chan eil fhios a'm gu dearbh," ars esan. "Feumaidh nach robh cus meas aige air a' mhnaoi on a bha e a' dol ga cur gu fear eile air oidhche na bainnseadh," ars esan. "Chan fhaic mise duine a-riamh gun cuirinn a' bhean oidhche na bainnseadh, no fhathast," ars esan. "Agus ged a bha na robairean nan robairean fhèin," ars esan, "b' e sin an ciùird," ars esan. "Rinn iad glè mhath," ars esan, "nuair a leig iad a beatha leatha," ars esan. "Bha e a cheart cho furasta dhaibh a beatha a thoirt dhith," ars esan, "agus a bha e dhaibh a h-aodach a thoirt dhith." "Ò well, tha sin ceart cuideachd," ars esan. "Ach 's ann agadsa tha an t-airgead," ars esan. "Ò chan ann gu dearbh." "Ò gu dearbh 's ann," ars esan. "'S mise a cheart duine tha sibh ag iarraidh, ma-thà," ars esan. "Agus faodaidh iadsan falbh," ars esan, "ach chan fhaigh thusa air falbh," ars esan, "gus am faigh mise an t-airgead agus an tèid a roinn," ars esan.


"Ò well, ma-thà," ars esan, "mas sin an gnothach," ars esan, "tha e cho math dhuibh mise a leigeil air falbh còmhla riutha fhèin," ars esan. "Chan ann agamsa a tha e," ars esan, "ach 's ann aig a' mhnaoi a tha e." "Ò ma-thà," ars esan, "bidh e a' tighinn thro m' làmhan-se a-nist," ars esan. Agus 's e am fear-lagha fhèin a rinn an naidheachd. Cha robh a leithid idir ann. 'S e am fear-lagha fhèin a rinn an naidheachd gus gun dèanadh e a-mach feuch gu dè an nàdar a bh' aca. Agus sin agad an naidheachd a b' fheàrr a fhuair Carmichael uile gu lèir dhe na chruinnich e.

'S ann aig Alasdair Mòr a gheibheadh e i.
'S ann.
Well, tha i sin math. Tha i sin dìreach math, math.


