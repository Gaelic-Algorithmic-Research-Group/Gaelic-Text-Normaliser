Informant : D.A. Johnson, Aird Mhór South Uist.
Collector : A.J. MacDonald.
SA 1969/108 B5
AT 706

An Nighean gun Làmhan.

Chuala mise mar a bha siudach ann, ma-tà, rìgh, agus bha e pòsta, agus cha robh aige a theaghlach ... theaghlach ach aon nighean. Agus bha an nighean an seo, bha i air fàs suas gu math, agus bhàsaich a màthair, a' bhanrighinn. Agus bha e fhèin 's an nighean a-nist còmhla, agus cha robh an gnothach a' dol air aghaidh leis cho math 's bu mhath leis, agus 's ann a studaig e gum pòsadh e fhathast. Agus 's e seo an rud a rinn e. Phòs e a-rithist. Agus bha iad a-nist a' dol air aghaidh agus bha an nighean 's a' bhanrighinn ùr bha i ... bha iad math gu leòr. Ach cò thàinig an latha a bha seothach an rathad an taighe ach an Eachlair Ùrlair. Agus dh'fhaighneachd i dhen a' bhanrighinn an sineach gu dè mar a bha i fhèin 's an nighean a' faighinn air aghaidh. Agus thuirt a' bhanrighinn gun robh glè mhath, nach robh sìon ... mòran aice mu deoghainn ach nach ann leatha fhèin a bha i. "An-dà," ars ise, "'s tusa, ghalad, tha gòrach," ars ise. "Agus ged a bhiodh an rìgh marbh a-màireach," ars ise "'s ann aig a nighinn a bhiodh


a chuid," ars ise. "Cha bhiodh sìon agadsa." "Ò," ars a' bhanrighinn, "ged a bhiodh fhèin," ars ise, "dè rud tha mise a' dol a dhèanamh leis an nighinn?" ars ise. "Uel," ars ise, "dèan ... tha," ars ise ... "Nach eil," ars ise, "fàlairidh aige," ars ise, "a dh'fhàg athair aige?" "Tha," ars a' bhanrighinn. Agus saidh mialchoin aige a dh'fhàg athair aige. Agus tha craobh aige a shin a's a' ghàrradh, agus tha i a' pàigheadh an dàrna leth nas d' fhiach an staid air le measan. Agus," ars ise, "cuiridh sinn teine ris a' chraoibh an-diugh, agus cuiridh sinn... fàgaidh sinn oirrese e." Uel, 's ann mar seothach a bha. Chuireadh teine ris a' chraoibh. Agus nuair a thàinig an rìgh dhachaigh chunnaic e gun robh a' chraobh air a milleadh. Dh'fhaighneachd e cò rinn siud. Agus thuirt a' bhanrighinn gun do rinn an nighean e. "Ò ma-thà," ars esan, "rinn i," ars esan, "dolaidh mhòr," ars esan. "Bha a' chraobh ud a' pàigheadh dhòmhsa," ars esan, "an dàrna leth," ars esan, "air màl na staid," ars esan, "a tha seo," ars esan, "agus," ars esan, "rinn i call mòr an seo," ars esan. "Ach leigidh sinn


leatha an triob seo," ars esan. 'S ann mar seothach a bha co-dhiù. Dh'fhalbh an rìgh làrna-mhàireach. Bhiodh e air falbh daonnan sa bheinn-sheilg no taobh air choireigin. Agus làrna-mhàireach thàinig ise air ais an dèidh dhan rìgh falbh, an Eachlair Ùrlair. Agus chuireadh ... mharbh iad an saidh-mhialchoin. Agus nuair a thàinig an rìgh dhachaigh dh'innis a' bhanrighinn dha gun do mharbh an nighean an saidh-mhialchoin. Agus ... "Ò uel," ars esan, "chan eil comas air," ars esan. "Bha i a' fàs sean co-dhiù," ars esan, "ach ged a bha fhèin," ars esan, "'s e m' athair a dh'fhàg agam i," ars esan, "agus bha meas ... meas gu leòr agam oirre." Agus ... "Ach," ars esan, "leigidh mi leatha seo fhathast," ars esan. Agus 's ann mar seothach a bha co-dhiù. An làrna-mhàireach a-rithist an dèidh dhan rìgh falbh dhan bheinn-sheilg, cò thàinig ach ise. "Seadh," ars ise, "dè thuirt e?" Dh'innis a' bhanrighinn dhi mar a thuirt e. "Ò uel," ars ise, "bristidh sinn an-diugh cas na fàlairidh aige," ars ise. Agus rinneadh seo. Bhristeadh cas na fàlairidh aige a's an stàball. Agus nuair a thàinig e seothach, dh'innis a' bhanrighinn dha mar a bha. "Ò uel," ars ean, "cha leig sinn an gnothach air aghaidh nas fhaide," ars esan.


Agus nuair a fhuair e a bhiadh, am beul na h-oidhcheadh rinn e deiseil. Thug e a-mach pònaidh eile a bh' aige a's an stàball, agus dh'iarr e oirrese faighinn deiseil an nighean. Agus fhuair i deiseil. Chuir i oirre rud 's chaidh i air a chùlaibh air ... air an each. Agus dh'fhalbh iad. 'S bha a-nist an oidhche a' tighinn. Agus chaidh iad a-mach. Dh'fhalbh iad. Chaidh iad pìos mòr air aghaidh bhon taigh, agus chaidh iad car gu ruige coille a bh' ann. Agus bha rathad ri taobh na coilleadh. Agus thuirt an nighean ris, "Nist," ars ise, "ge brith gu dè tha sibh a' dol a dhèanamh ormsa," ars ise, "tha e a cheart cho math dhuibh a dhèanamh," ars ise, "airson gum bi e agaibh ... agaibh a labhairt nuair thèid sibh pèin dhachaigh," ars ise. Agus cha tuirt e hum no ham rithe, 's lean e pìos eile air aghaidh, agus thàinig e an uair sin far a' bheathaich-eich, agus thug e dheth an nighean, agus thug e a-mach an claidheamh agus chaith e dhith an dà làimh bhon ghualainn. Agus ... "Seo," ars esan, "nam bithinn air siud a dhèanamh ort an toiseach," ars esan, "cha bhiodh mo chall an-diugh cho mòr 's a tha e." "An-dà," ars ise, "rinn sibhse siud orm, athair,"


ars ise, "agus mi neo-chiontach," ars ise. "Ach," ars ise, "tha mise an dòchas," ars ise, "gun tèid bior," ars ise, "a's an t-sàil dheis agaibhse," ars ise, "agus nach tig ... nach eil a dhotairean," ars ise, "air an t-saoghal, no de luchd-sgil," ars ise, "bheir às e gus an toir làmh dheas," ars ise, "ur ciad nighean às e." "Ma-thà," ars esan, "bidh e treis innte." 'S dh'fhalbh e 's leum e air muin an eich 's dh'fhàg e ana shiud i. Uel, chradhl ise a-null co-dhiù. Chradhl ise a-null co-dhiù gu ... chun na coilleadh agus shuidh i sìos aig bonn na coilleadh. Cha ... shuidh i sìos aig bonn na coilleadh agus thòisich i air caoineadh. Agus bha i a' caoineadh ana shin gus an tug i fairis gus nach b' urra dhi ... 's a làmhan a' sileadh na faladh. Ach nuair a dhorchnaich i seothach, bha marcaiche an sin a' tighinn agus air an rathad, agus shaoil leis gun cuala e seòrsa de rudeigin a's a' choillidh mar gum biodh gearan cuideigin ann. Agus thàinig e far a' bheothaich-eich agus chaidh e a-null, agus chunnaic e an nighean a bha seothach agus an dà làimh dhith. Agus dh'fhalbh e, agus gu dè bh' ann ach 's e


dotair a bh' ann. Bha e air tighinn air triob. Dh'fhalbh e 's thug ... fhuair e ... bha baga aige agus fhuair e stailean agus cheangail e ceann na dà làimhe. Agus thug e leis i agus cheangail e air a chùlaibh e air a' bheathaich-eich i agus dh'fhalbh e leatha. Agus thàinig e ... thàinig e dhachaigh leatha, agus cha robh a-staigh ach a mhàthair. 'S i bha a' fuireach còmh ris. Agus dh'innis e dha a mhàthair mar a thachair am boireannach a bha seo ris, agus an dong a's a robh i agus ge brith gu dè dh'èirich dhi. Agus co-dhiù thòisich e oirre seothach, agus nigh e an uair sin suas i, agus stail e suas i 's chur e plèastar air aghaidh nan làmhan aice. Agus bha e a-nist ga watch-adh mar seo 's ga staileadh 's ga nigheadh a h-uile latha. Agus mu dheireadh thòisich na làmhan, ceann nan làmhan aice air leigheas. Agus bha i ... coltach leam gun robh i na boireannach brèagha co-dhiù. Ach bha i ana shin agus ... còmh ri a mhàthair agus e fhèin ... e fhèin. 'S bhiodh esan a' falbh mar bu trice, 's bhiodh e a' falbh gu ... gu daoine. Agus bha i a-nist còmhla riuthasan ana sheo... ana shineach.


Agus ... Uel, dh'fhàs i gu math. Cha robh sìon ceàrr oirre ach nach robh sìon ... nach robh an dà làimh oirre. Agus gu dè rinn i ach fàs trom aigesan. Agus rugadh pàiste dhi. Agus bha iad a-nist ana shineach agus am pàiste ann. Agus feumaidh mi a-nist tilleadh riut agus innseadh dha mar a dh'èirich dha a h-athair nuair a chaidh e dhachaigh. Nuair a thill a h-athair dhachaigh, an dèis ise fhàgail bhuaithe, bha an t-aithreachas air an dèis na rinn e, 's chaidh e dhan leaba 's cha b' urra dha dùnadh cadail fhaighinn. 'S thòisich ... Dh'èirich e 's bha e a' spaidhigeadh a-mach 's a-staigh, 's cha robh bròg no sìon air ceann a stocain. 'S dh'fhairich e sàthadh a' dol a's an t-sàil aige agus mar gun rachadh bior innte. Agus cha robh e a' faicinn sìon. 'S thugadh dotair thuige. Cha robhar a' faighinn sìon air. Bha e a' fairleachdainn air na dotairean a bh' ann. Shiùbhladh a h-uile luchd-sgile a b' fheàrr na chèile, 's thugadh thuige e. Agus cha b' urra ... cha robh duine a' dèanamh sìon ris. Bha esan mar a bha e a-riamh. Agus mar a chaidh gach brath mar a fhuair ... mar a fhuair a h-uile duine a-riamh ... mar a


fhuair a h-uile dotair brath a bha san sgìreachd, fhuair an dotair ana sheothach aig an robh ise, fhuair e brath airson a dhol thuige. Agus rinn e sin. Agus cha d' fhuair an dotair a-mach a-riamh dè ... gura h-e a bh' ann, gur h-e a h-athair-se a bh' ann no sìon. Cha do dh'innis i sìon dha. Agus co-dhiù 's ann mar seothach a bha. Chaidh e thuige. Agus cò fhuair a-mach cò an dotair a bh' ann agus gun robh ise aige, ach fhuair a' bhanrighinn a-mach e. Agus dh'fhalbh i agus sgrìobh i litir agus ... thuicese bhon dotair, agus thuirt i rithe a's an litir gum b' fhurasta ... seadh, mar gun canadh an dotair rithe e, mar gum b' fhurasta ... gum b' e bana-mhèirleach a bh' innte nuair a chaill i an dà làimh, agus nam biodh i roimhesan nuair a rachadh e dhachaigh gum biodh i air a losgadh agus a luath ... a luath aice a leigeil leis a' ghaoith. Agus chuir i chuir i special messenger air falbh leatha. Agus fhuair ... fhuair i an litir. Ràinig an litir an taigh. Ràinig e an taigh aca leis an litir, taigh an dotair an seo. Agus 's e a' chailleach a leugh, a chùm an litir, a mhàthair-san, dhi. Agus thuirt a' chailleach rithe,


"Gu dè, Dhia mhòir," ars ise, "tha mise a' dol a dhèanamh riut a-nist?" ars ise. "Chan eil thu," ars ise, "chan eil thu a' dol a dh'fhuireach an seo," ars ise, "gus a ... gus an loisg esan thu," ars ise. "Feumaidh tu clìoradh air falbh às a seo," ars ise. "Ach faigh thusa deiseil," ars ise, "agus cuiridh mise air dòigh rud dhut," ars ise, "agus ceanglaidh mi am pàiste air a mhuin," ars ise. Agus 's e seo an rud a rinn màthair an dotair co-dhiù. Fhuair - fhuair i biadh agus chuir i ... chuir i ann a ... ann a seòrsa de dh'àite e, agus cheangail i fo smeigeid e airson gun ruigeadh i air a beul a chromadh ann agus rud a thoirt às. Agus cheangail i am pàiste air a muin le aodach air choireigin eile. Agus dh'fhalbh an nighean 's dh'fhàg i slàn aig a' chaillich. Agus bha i a' falbh a-nist. Agus cha robh fhios aig ... Ràinig i 's chaidh i seachad air baile a bha sineach. Agus dè bhuail i ach am pathadh. Agus chrom  ... Thàinig i an seo gu àite a bh' ann far an robh uisge. Agus bha i a-nist, cha robh rathad aice fuathasach air an gnothach ... air ruighinn air an uisge idir. Ach 's e an rud a bha i bu mhotha, bha i ag itheadh as an rud a bha a' tachairt rithe, 's e càise a bh' ann, agus bha am pathadh ga dalladh. Agus


bha i uabhasach dona leis, agus bha i ag ràdh na h-inntinn fhèin. "Feumaidh mi balgam de dh'ùisge fhaighinn." Uel, chaidh i air a glùinean 's leig i i fhèin air a air ... air a' bhruaich a bh' ann. Agus ràinig i an t-uisge. Fhuair i deoch a thoirt às. Chrom i an seothach a' dol a thoirt deoch eile às, agus a's a' chromadh dhi, dìreach, dh'fhalbh am pàiste far mullach ... far cùl a cinn, agus chaidh e dhan luba a bh' ann. Thòisich i ri tàbhadh feuch am faigheadh i grèim air ... air an aodach a bh' air le a beul, 's chan fhaigheadh. Agus thuirt i an seo, "Nach eil thu, Dhia mhòir, gam fhaicinn," ars ise. "Mo phàiste ga bhàthadh," ars ise, "mu choinneamh mo dhà shùil," ars ise, "'s gun làmhan orm," ars ise, "a bheir às e," ars ise. Agus mun mun tàinig am facal às a beul, bha dà làimh oirre mar a bh' oirre reimhid. Agus cha do rinn i ach grabadh a thoirt air a' phàiste agus a thoirt gu tìr. Agus ribig i an uair sin am pàiste 's dh'fhàisg i an t-aodach a bh' air. Agus chaidh i an uair sin ... Dh'fhalbh i agus chùm i air taigh beag a bh' ana shineach a chunnaic i. Agus chaidh i chun an taighe, agus dh'fhaighneachd i am faigheadh i cuid na h-oidhche


aice. Agus cha robh sin ach boireannach. Agus thuirt i gum faigheadh gu dearbh, agus i a thighinn a-staigh, agus i fhèin 's am pàiste. Agus fhuair i co-dhiù am pàiste a chur air dòigh, rud tioram a chuireadh i air, agus fhuair i ga ... i fhèin biadh, 's fhuair i a h-uile sìon a dh'fheumadh i. Agus co-dhiù seothach, bha i a-nist ana sheothach san taigh seo, agus bha i còmh ris a' bhoireannach a bh' ana sheo. Agus bha feum aig a' bhoireannach bha i feumach air cuideigin, seòrsa de shearbhanta co-dhiù a dhèanamh rud ... rudeigin dhi, gun robh.... gun robh i a' fàs sean. Agus nuair a thill esan dhachaigh, an dotair, dh'fhaighneachd e cà robh ise. "Nach eil i ... Tha i ... Dh'fhalbh i," ars a mhàthair. "Dh'fhàg i an seo," ars ise, "an dèidh," ars ise, "an litir a chuir thu fhèin thuice." "Mise," ars esan. "Seadh," ars a mhàthair. "Tha an litir an seo fhathast," ars ise, "a sgrìobh thu 's a chuir thu thuice." Dh'fhalbh e 's thug a mhàthair dha an litir, 's sheall e - "A Dhia," ars esan. "Cha mhise a rinn seo a-riamh," ars esan. "Tha rudeigin mu dheidhinn


seo. Tha cuideigin air chùl seo," ars esan. "Agus 's fheàrr dhomh," ars esan, "falbh," ars esan, "feuch am faigh mi sgeul oirre," ars esan. "Gu dè," ars esan, "mar a bha an dìol-dèirce ud," ars esan, "a' dol a ... a' dol a dhèanamh rud sam bith," ars esan, "gun dà làimh agus pàiste aice air a muin?" Uel, 's ann mar seothach a bha co-dhiù. Dh'fhalbh e làrna-mhàireach, agus ghabh e air falbh. Cha robh fhios aige cò an taobh a bheireadh e air no cò an taobh thug ise aghaidh. Ach co-dhiù lean e roimhe, agus bha e a' cumail air mar sin. Agus ràinig e am baile bh' ana sheothach, 's bha iad ... bha e a' faighneachd 's bha e a' ceasnachadh dhan a h-uile duine a thachradh ris am faca iad a choltas a leithid seo a bhoireannach. Chan fhaca duine. Ach thàinig e seothach gu taigh na caillich ... a' bhoireannaich a bh' ana sheo, agus bhuail e an doras, agus thàinig am boireannach a bha seothach, seadh, bean an taighe a-nuas, agus dh'fhosgail i an doras. Agus dh'fhaighneachd e dhith am faca i coltas boireannach a leithid seo 's a thug e suas a coltas 's a h-uile sìon. "Thàinig," ars ise, "ban-srainnsear," ars ise, "dhan taigh againn," ars ise, "ach chan eil:


coltach ris a' bhoireannach a tha thusa a' toirt ... toirt suas an sin." "Cà bheil i?" ars esan. "Tha i a-staigh an seo," ars ise. "Tha i còmhla riumsa," ars ise, "o thàinig i," ars ise, "an taobh seo o chionn lathaichean," ars ise. "Agus chaidh e a-staigh. "Uel," ars esan, "'s e ... 's i th' ann," ars esan, "Ach an aon diofar a th' ann," ars esan, "tha dà làimh oirre," ars esan, "nach robh oirre," ars esan, "nuair a chunna mise air deireadh i no chunna mi a-riamh oirre ... o chunna mi a-riamh i," ars esan. "Tha dà làimh oirre." Agus dh'fhaighneachd a dhithse an uair sin. 'S thuirt i gura h-i. Dh'innis i dha an uair sin o thùs gu èis mar a dh'èirich dhi. "Ò seadh," ars esan. "Biodh thusa a' faighinn deiseil," ars esan. "Bidh thu a' falbh còmhla riumsa," ars esan. Uel, dh'fhalbh e 's thug e leis an uair sin i air muin an eich air ais, i fhèin 's am pàiste, agus thill e dhachaigh. Agus chaidh ... Bha iad a-staigh lathaichean agus dh'innis ise a-nist dha o thùs gu èis o thoiseach mar a dh'èirich dhan ghnothach, 's mar a rinn ... a


an rud a chuir ... seadh, mar a rinn an Eachlair Ùrlair 's mar a bha iad a' feuchainn rithe 's mar a bha iad a' cur a bhlame oirrese, 's mar a rinn a h-athair oirre, 's mar a thuirt i ris. "An-dà," ars esan, "tha d' athair an sin fhathast," ars esan, "agus chan eil dotair; chan eil dotair," ars esan, "a tha san sgìre," ars esan, "nach eil air ruith air," ars esan, "agus cha d' rinn dotair sìon ris fhathast," ars esan. Uel, thuirt i an uair sin, "Uel," ars ise, "an rud a nì sinn," ars ise, "falbhaidh sinn a-màireach," ars ise, "agus ruigidh sinn e." "'S e seo an rud a rinn iad co-dhiù. Dh'fhalbh e fhèin agus i fhèin an làrna-mhàireach agus am pàiste. Agus thug iad leotha - Chan eil fhios a'm dè a' chonveyance a thug iad leotha, ach thug iad leotha conveyance air choireigin, 's ràinig iad taigh an rìgh. Agus thuirt esan gun robh am boireannach a bha seothach gun robh i airson an rìgh fhaicinn. Agus chaidh iad a-staigh, agus chaidh ise suas far an robh h-athair. Agus ...

