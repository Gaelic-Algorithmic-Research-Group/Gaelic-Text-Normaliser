Bha am madadh-ruadh 's am madadh-gala a bha seo bha iad còmhla, 's bhiodh iad a' siubhal a' chladaich. 'S bha iad an latha bha seo air a' chladach 's dè fhuair iad ach buideal agus e làn ime. Agus 's ann a ghlèidhte seo gun tigeadh sgrìob liath an earraich. Chuir iad ann am falach e. Ach an làrna-mhàireach chaidh am madadh-ruadh a-mach às an uaimh, 's dh'èigh e a-muigh, "Ò thèid, thèid. Tha mi a' falbh còmhla riut," ars esan. "Cò, tha ag èigheach dhut an sin?" ars am madadh-gala. "Chan eil ach fear a tha gam iarraidh gu goisteachd," ars ise. Dh'fhalbh am madadh-ruadh chun a' bhuideal. Thug e treis air ithe na bha sa bhuideal, 's thill e. "Tha thu air tighinn," ars am madadh-gala. "Tha," ars am madadh-ruadh. "Dè an t-ainm thug sibh air an urra a tha siud?" "Sìos o bheul," ars esan, "am madadh-ruadh. An ceann latha no dhà às a dheòidh sin chaidh am madadh-ruadh a-mach a-rithist. Dh'èigh e an t-aon ceunda. "Ò thèid, thèid. Tha mise falbh còmhla ribh." "Cò tha ag èigheach dhut an-diugh?" ars am


madadh-gala. "Ò chan eil ach fear a tha gam iarraidh gu goisteachd," ars esan. Dh'fhalbh am madadh-ruadh. Thug e treis eile air a' bhuideal an latha sin, 's thill e. "Dè an t-ainm a thug sibh air an urra a tha sin an-diugh?" ars am madadh-gala nuair a thill e. "Ò mu leth," ars am madadh-gala ... am madadh-ruadh. Ach, an seo an treas latha a chaidh am madadh-radh a-mach. "Ò thèid, thèid. Tha ma a' falbh air a' mhionaid," ars esan, "còmhla ribh." "Cò tha ag èigheach dhut an-diugh?" ars am madadh-gala. "Tha fear a tha gam iarraidh gu goisteachd an siud," ars esan. Dh'fhalbh am madadh-ruadh 's dh'ith e na bh' ann an latha sin. Nuair a thill e dh'fhaighneachd am madadh-gala dheth. "Seadh, dè an dè an t-ainm a thug sibh air an aona agaibh an-diugh?" ars am madadh-gala. "Ò sgrìob a thòn," ars am madadh-ruadh. Nuair a thànaig sgriob liath an earraich dh'fhalbh am madadh-gala feuch an robh dad a's a' bhuideal. Cha robh sìon ann. Bha e air ithe aig a mhadadh-ruadh. Sin a' ghoisteachd a bh' aigesan a h-uile latha bha e a' falbh.


