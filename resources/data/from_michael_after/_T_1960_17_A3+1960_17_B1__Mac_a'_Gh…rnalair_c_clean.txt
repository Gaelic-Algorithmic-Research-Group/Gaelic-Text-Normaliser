Uachdaran a bha seo. Bha e a' cumail garnàlair, 's bha gille aig a' ghàrnalair 's bha e uabhasach dona. Chan fhàgadh e sìon gun ghoid thall no a-bhos. Thionndaidh an t-uachdaran cho cruaidh air a' ghàrnalair 's gum feumadh e an gille a chur air falbh, neo e fhèin a chlìoradh air falbh air fad. Agus co-dhiù dh'fhalbh an gille. Agus bha e aig cosnadh, agus tha mi cinnteach gun robh e cho math air a' mhèirle, gun robh e a' feuchainn ri uiread 's a b' urrainn e fhaighinn. Thug e bliadhna air falbh. Thàinig e seo dhachaigh. Chuala an t-uachdaran gun tàinig e 's thàinig e far an robh e. "Tha thu air tilleadh," ars esan. "Tha." "Cò ris a bha thu on a dh'fhalbh thu?" "Cha robh ach ris a' mhèirle," ars esan. "Tha mi cinnteach g' eil thu nad dheagh mhèirleach." "Well, cha do dh'fhairlich mòran fhathast orm," ars esan. "À well, ma-thà," ars esan, "tha pònaidh agamsa an siud a's an stàball," ars esan, "agus feumaidh tu ghoid a-nochd, neo bidh am bàs agad. Agus bidh triùir ga gheàrd." "Dè mar a ghabhas sin goid," ars esan, "agus triùir ga gheàrd?"


"Well, tha agad ri dhèanamh," ars esan, "agus feumaidh." Ò cha robh fhios aige gu dè rud a dhèanadh e. Bha e a-mach, ach gu dè chunnaic e ... choinnich e ach seann saighdear a' tighinn, agus 's e aodach an airm a bh' air, 's cha robh air ach ragachan. Bha e air tolladh air thall 's a-bhos. Agus bha deagh dheise airsan. "B' fheàrr leam," ars esan, "gun toireadh tu dhomh an deise sin a th' ort," ars esan. "Tha mi cinnteach g' eil i ullamh co-dhiù agad," ars esan, "agus bheir mi dhut an deise a th' orm fhìn na h-àite." "An-dà, gu dearbh nam biodh na b' fheàrr na seo agamsa," ars an saighdear, "'s a chuirinn orm," ars esan, "ach gu dè rud a tha thusa a' dol a dhèanamh rithe?" "Ò bi thusa coma dè tha mi a' dol a dhèanamh rithe," ars esan, "ach ma bheir thu dhomh i." "H-anam fhèin gum faigh," ars esan. Chuir e dheth an deise, 's thugadh dha i, 's thug esan an deise a bh' air fhèin dhan duine na àite. Nuair a dhorchnaich an oidhche dh'fhalbh esan agus fhuair e trì botail uisge-bheatha, agus chuir e na phòca iad, agus chuir e air deise an t-saighdeir. Dh'fhalbh e a-null timcheall a' bhaile 's thàinig e an seo timcheall air an stàball. 'S


bha am pònaidh a-staigh san stàball, an doras fosgailte 's na fir a-staigh ga gheàrd, nan suidhe. Dh'fhalbh esan 's leig e e fhèin na shìneadh ann an cùl sitig an stàbaill. Agus thòisich e seo a' leigeil aona chrith às, "Ao... aodh ... hao... hao hao," aige, 's ... "Dè rud a tha siud?" arsa fear. "Seall a-mach." Sheall fear aca a-mach. Ghabh e a-null. "A Dhia," ars esan, "tha seann saighdear ana sheo. Tha e gus 'ith ullamh." Bha esan 's e air chrith 's cha ... Bha e a' bruidhinn ris, 's ò cha robh guth aige. Cha b' urrainn dha guth a ràdh. "Trobhad," ars esan, "'s togaidh sinn a-staigh e. Thog iad a-staigh e, 's chuireadh na shìneadh ann an stàl e. Chuir esan car dheth, 's nochd fear dhe na botail a-mach às a phòca. "Ho, nach seall e, agus a gharbh bhotal aige," "ars esan. "Ho! 'ille bhochd!" Rugadh air a' bhotal 's thugadh an corc às, 's thòisich iad air òl a' bhotail. Agus bha esan na shìneadh a's an stàl. Chuir e seo car dheth 's nochd botal air an taobh eile dheth. "Nach seall e aige," ars esan. "Tha fear eile aige."


Thugadh bhuaithe am botal eile. Agus thòisich iad an seo air a phutadh feuch an gabhadh e fhèin deur. "An gabh thu deur dhe seo?" "Ao ... cha ghabh. Ao ... cha ghabh." Dhia, dh'òl iad an seo a h-uile deur a bha sa bhotal. Ò 's ann an uair sin ... Nach bochd a-nist nach tigeadh am mèirleach. "Ach a Dhia, cà 'l e a' tighinn?" ars am fear eile, "tighinn a ghoid an rud a tha mu d' choinneamh ana shin." "An duine truagh, b' fheàrr dha a bhith air fuireach air falbh air fad. 'S e cus a b' fheàrr dha na tighinn." Ach mu dheireadh thall - na fir. Thuit iad nan cadal. Fhuair esan nan cadal iad, 's dh'èirich e 's dh'fhuasgail e am pònaidh, 's chuireadh fodar fo chasan a-mach an doras. Leum e air a mhuin 's tharraing e leis. Agus ... Làrna-mhàireach nuair a dhùisg na fir cha robh sgeul air an each. Ò ghabh an t-uachdaran an caothach! "A chloinn an fhir-sa! Leig sibh air falbh leis a' mhèirleach e."


Dh'fhalbh e 's ràinig e mac a' gharnàlair. "Seadh," ars esan, "ghoid thu am pònaidh a-raoir," ars esan, "agus triùir ga gheàrd." "Nach e sin a chuir thu ... a dh'iarr thu orm a dhèanamh?" ars esan. "Coma leat. Bidh nas duilghe na sin agad ri dhèanamh a-nochd, ma-thà," ars esan. "Feumaidh tu an cobhar a th' air a' bhòrd agamsa," ars esan, "a ghoid a-nochd, ma-thà," ars esan, "agus bidh sinn sianar aige," ars esan. "Ò cha... dè mar a ghabhas sin goid," ars esan, "Ma tha e mar fhiachaibh ormsa dhèanamh," ars esan, "bheir teansa dhomh airson a dhèanamh." "Ò fhuair thu tuilleadh 's a' chòir a theansa. Chan fhaigh thu an còrr dheth."


"Ò well, tha mi cinnteach nach eil cothrom air." Ach co-dhiù nuair a dhorchnaich an oidhche dè bha aig athair ach seice mairt. Chaidh a chailleadh air, agus bha i crochte a's a' bhàthaich. Agus dh'fhalbh e agus fhuair e seice na bà agus agus shuain e timcheall air fhèin e. Agus fhuair e geilb agus agus chaidh e a-staigh air uinneag-chùil gu h-àrd, agus thàinig e os cionn an ruma far an robh iad nan suidhe aig a' bhòrd. Agus dè an obair a bh' aca ach ag iomairt air chairtean. Agus thòisich e air tolladh na lobhtadh gu h-àrd air a shocair os cionn a' bhùird. Agus bha an seo toll ... Agus thòisich iad an seo a' còmhdach mu na cairtean. Thòisich an còmhdach 's thòisich an speuradh. 'S gheàrr esan leum a-nuas bhon toll air meadhan a' bhùird. "Cuiridh mise ceart sibh," ars esan riutha, 's e a' tionndadh." Am fear nach d' fhuair an doras a thoirt a-mach thuit e ann an laigse, dùil aige gur e an t-Ann-spiorad fhèin a bha an dèidh tighinn thron lobhtaidh.. Thog esan leis an cobhar 's a-mach a ghabh e. Nuair a dhùisg an t-uachdaran 's a sheall e


cha robh sgeul air cobhar a' bhùird. "Ò well, well," ars esan, "nach e an Donas fhèin," ars esan, a tha ... a chaidh na bhroinn," ars esan, "o nach eil sìon a' dol a dh'fhairleachdainn air." "Ò," ars a' bhean, ars ise, "leig a chead leis." "Leabhara, cha leig," ars esan, "a chead leis. Cha stad mi," ars esan, "gu cuir mi crìoch air," ars esan. "An-dà, 's fheàrr dhut," ars ise, "gabhail ealamh ris." "An-dà, cha ghabh," ars esan. Chaidh e far an robh e. "Seadh," ars esan. "Ghoid thu an cobhar bh' air a' bhùird ... a bh' air a' bhòrd a-raoir agam," ars esan. "Nach e sin a chuir thu mar fhiachadh orm a dhèanamh?" ars esan. "Coma leat," ars esan. "Mar a goid thu a-nochd," ars esan, "an site a bhios fodhamsa 's fo m' mhnaoi," ars esan, "bidh am bàs agad," ars esan. "Gu dè mar air an t-saoghal," ars esan, "a ghabhas sin goid," ars esan, "an rud tha thu fhèin," ars esan, "nad shìneadh air?" "Well, b' fheàrr leat a dhèanamh, ma-thà. Chan eil mise ullamh fhathast dhìot," ars esan. Cha robh fhios aig on t-saoghal dè rud a dhèanadh e. Ach dè bha ach tòradh a's a' bhaile an latha sin. Agus nuair a thàinig an oidhche dh'fhalbh esan dhan chladh agus thog e an corp, agus thug e leis e air a mhuin gu


taigh an uachdarain. Agus bha an t-uachdaran 's a bhean bha iad a's an leabaidh gu h-ìseal agus solas aca. Agus thàinig esan leis a' chorp gu bonn na h-uinneig, agus thogadh e suas ris an uinneig agus leagadh e a-nuas e. Thug am fear a bha san leabaidh an aire dha, agus bha an gunna aige air a' bhòrd. Phut e a' bhean. "Nach seall thu," ars esan. "Nach seall thu am mèirleach. Ach stad thusa," ars esan. Rug e air a' ghunna. Thog am fear eile an seo an corp. Leigeadh am bratàillean ud a-mach thron uinneig ris an fhear a bha a-muigh. 'S leig esan às an corp. ... 's a-mach a ghabh e 's chaidh e am falach. "À Dhia," ars a bhean, "carson a chaidh thu a dhèanamh murt," ars ise, "aig an taigh?" "Ò mac an fhir-sa, 's fhada a thoill e a mhurt." "Ò tha mi coma," ars ise, "mur am biodh e air taobh air choireigin gun fhaicinn aig an taigh." "Ò bidh e sin an ceartair. Cuiridh mise air ... pìos air falbh e." Dh'fhalbh e 's chuir e uime 's thàinig e a-mach. Chuir e air a mhuin e 's dh'fhalbh e leis: Dh'fhalbh an t-uachdaran, 's dh'fhalbh esan 's chaidh e a-staigh. Chaidh e suas 's bha e air chrith leis an fhuachd. Ò Dhia, bha esan air chrith leis an uair sin. Thòisich e ... chaidh


e dhan leabaidh. "Dhia, cà na dh'fhàg thu e?" ars ise. "Cha deach thu fad air falbh leis." "Ò cha deach," ars esan. "Feumaidh mi falbh fhathast leis," ars esan. "Chan eil e ach thall ana shiud." Agus thòisich esan air air char dheth 's feuch am faigheadh e an t-aodach 's e air phuinnseachadh leis an fhuachd, gus an d' fhuair e an site a dhraghadh 's a sgioblachadh leis, a chur na achlais. "As fheàrr dhòmhsa," ars esan, "falbh fhathast," ars esan," ... "Ò ma-thà, feuch an cuir thu pìos math air falbh on taigh e," ars ise, "mum faic ... " "Ò cuiridh mise e far nach fhaicear ri mhaireann e," ars san. Dh'fhalbh e. Cha robh e fada air falbh nuair a thill an t-uachdaran. "Cà na dh'fhàg thu an-dràsta e?" ars ise. "Gu dè rud tha thu ag ràdh?" ars esan. "Cà na dh'fhàg thu an-dràsta e?" ars ise. "Cha b' urrainn gun deach thu fada leis." "Beannaich mi," ars esan, "dh'fhàg mi an-dràsta e mar a dh'fhàg mi reimhe e," ars esan. "Nach robh thu ag ràdh nach do rinn thu ach fhàgail bìdeag bheag ana shiud," ars ise, "nuair a


"Nach robh thu ag ràdh nach do rinn thu ach fhàgail thall bìdeag bheag ana shiud," ars ise, "nuair a thill thu, 's tu gad lathadh leis an fhuachd?" "Cha do thill mise," ars esan, "gu seo." "Thill," ars ise, "'s theab nach gabhadh tu blàths gu sìorraidh," ars ise, "a' toirt bhuam an aodaich." "Bheil an site agad?" ars esan. "Feuch e." Dh'fheuch e. 'S cha robh sgeul air an t-site. "Ò nach e an deamhan fhèin," ars esan, "a chaidh na bhroinn," ars esan. "Ò 's fhad," ars ise, "a dh'iarr mi ort a chead a thoirt dha," ars ise. "Cha toireadh tu feairt orm," ars ise. "Am mèirleach còmhla riut," ars esan, "o thàinig an oidhche, o dh'fhalbh mise." "Ò ma-thà," ars ise, "'s tusa bu choireach." Dh'èirich e 's bhàth e e fhèin leis an tàmailt. Phòs mac a' ghàrnalair an leadaidh, 's bha e fhèin na uachdaran tuilleadh an dèidh sin.

