Informant : Ailean Currie, South Uist.
Collector : Calum I. MacLean.
SA 1960/21 B2.

Fear a cheannsaich a bhean.
AT901

Bha e air innse dha mhàthair gun robh e a' dol ga h-iarraidh. Ò cha robh a mhàthair airson gum falbhadh e ga h-iarraidh co-dhiù, ach dh'fhalbh e. Thug e leis each. Agus ràinig e, 's fhuair e am boireannach a's a' mhionaid. Bha i deònach gu leòr a ghabhail, agus phòs iad. Nuair a bha e sin a' tighinn dhachaigh leatha 's ann air muin eich a bha iad. Thàinig iad dhachaigh, 's bha a mhàthair 's a h-uile sìon rèidh aice a-staigh rompa. 'S thòisich esan air càineadh siud is seo. Chan eil siud ceart 's chan eil seo ceart. Bha breab aige siud 's breab aige seo, 's a h-uile sìon ceàrr. "Ò," ars am boireannach a phòs e, "Tha e glè mhath," ars ise. "Ò chan eil." Cha robh ... b' ann mar siud a bha còir aige a bhith. 'S ann mar seo a bha còir aige a bhith, 's cha robh ... Ach co-dhiù cha robh air a sineach sin fhèin. Chaidh iad an sin, a dh'obair a-mach an latha a bha seo a bhuain. Agus nuair a bha iad treis a' bhuain dh'iarr esan oirre suidhe.


"Leigidh sinn ar n-anail a-nist." "Ò cha leig," ars ... ars ise, "feumaidh sinn cumail oirnn treis eile." "Suidh thusa ana shiud," ars esan, "mar a tha mise ga iarraidh," ars esan. Agus thug e oirre suidhe. Agus nuair a bha iad treis nan suidhe, "Tòisichidh sinn a-nist." Agus cha robh air a sin ach sin fhèin. Chaidh iad dhachaigh, agus 's ann a dh'fheumadh iad an uair sin ... A Dhia, chaidh mi ceàrr a's an %start% aice. Feumaidh sibh tilleadh air ais. Nuair a chaidh e ga h-iarraidh an toiseach 's ann ri a màthair a bhruidhinn e. Agus 's ann a bhruidhinn e ri a h-athair. Chaidh e far an robh a h-athair. Well, thuirt a h-athair ris, "Ma bheir mise cead dhut, ma chanas mise gum faigh thu i, chan fhaigh thu idir aig a màthair i. Bha a màthair cho dona. Well, chaidh ... thàinig am bodach dhachaigh co-dhiù 's dh'iarr esan am boireannach a-staigh air a h-athair. "Ò chan fhaigh." 'S chan fhaigheadh gu dearbh. Agus thionndaidh an uair sin a' bhean air a' bhodach gu dè bha e a' mìneagadh, gu dè eile ach an gille còir a dh'fhaighinn a' bhoireannaich


Agus fhuair e sin am boireannach. Agus rinn iad banais 's phòs iad. Chaidh iad an uair sin dhachaigh. Dh'fhalbh e dhachaigh leis a' bhoireannach. Agus nuair a ràinig iad 's e a' chiad rud a thachair riutha an cù, 's thòisich e air streap ris, 's cha do rinn esan dìreach ach thug e breab dhan chù. Mharbh e an cù. Bha esan cho fiadhaich a' cumail a-mach gun robh e fiadhaich. Agus thòisich iad an uair sin air a' bhuain. Chaidh iad a bhuain an latha a bha seo 's sin a' chiad %start% a bh' aca. Nuair a dh'iarr esan oirre suidhe cha suidheadh ise, bha i tràth gu leòr. "Suidhidh tu ana shiud," ars esan, "mar tha mise ga iarraidh," ars esan. Agus cha robh aice ach rug e oirre 's thug e oirre suidhe ana shiud. Agus b' fheudar dhi an uair sin suidhe mar a dh'iarr e oirre. 'S nuair a bha iad treis nan suidhe ana shin, dh'iarr esan oirre èirigh a-nist. "Èiridh sinn a-nist," ars esan, "'s tòisichidh sinn air obair." Agus thòisich ise an uair sin. Chaidh iad an uair sin dhachaigh. Thàinig an seo a màthair ga coimhead.


Agus thòisich a màthair air ... air faighneachd gnothaichean dhith. Agus cha robh an gnothach a' còrdadh ri a màthair idir. Bha tuilleadh 's a chòir a chìs oirre glan. Thòisich i ri trod ris-san. Dh'fhalbh esan 's fhuair e bata 's dhall e air a' chaillich 's oirrese. Shlais e le chèile iad. Agus dh'fhalbh an uair sin a' chailleach dhachaigh, agus ghabh i far an robh am bodach aice fhèin. Cha do leig i teanga a-riamh as ach ag obair air a's a h-uile dòigh, agus thuirt i ... Sin nuair a thuirt i ris nach robh meas aicese idir air a-riamh, ach gur ann a bha a' bhèist aig an nighinn aice a's an duine a phòs i. Agus bha an uair sin a' chailleach agus am bodach thàinig iad ... bha iad cho rèidh 's cho còrdta a-riamh. Agus bha am fear seo agus a bhean thàinig i fhèin gu rathad. Bha i cho ciatach ri bean sam bith. 'S rinn an dà chàraid a bha sin ... bean ... dà bhean a bha sin agus an dà fhireannach bha iad sona dheth tuilleadh. Bha iad ceart gu leòr. Cha tuirt ise guth an aghaidh an duine a-riamh tuilleadh. 'S e an t-eagal a chur thuige sin i. Cha leigeadh an t-eagal leatha an còrr. Ach fhuair a' chailleach, a' chiad chailleach, fhuair i brath air an duine ro làimh. Sin agaibh mar a chuala mise co-dhiù.

