Cha robh ann ... Bhàsaich athair 's cha robh a-staigh ach e fhèin 's a mhàthair. 'S bha an obair glè throm air, agus 's ann a thuirt e ri a mhàthair an latha a bha seo gun robh e a' dol a phòsadh. Agus fhuair e boireannach, tha e coltach, 's phòs iad. 'S bha a mhàthair a-staigh còmhla ris. Toiseach a' gheamhraidh fhuair e mart, agus mharbh iad i airson a bhith aca a's a' gheamhradh, fad a' gheamhraidh. Tha e coltach leam ... Tha e coltach gu bheil àite, bad a's a' mhart ris a can iad an daoch, 's tha e cianail fhèin ruighinn, eagalach ruighinn 's nach gabh e mòran feum a dhèanamh dheth. Ach co-dhiù shailleadh a' bhò, 's bhathar ga gabhail 's bhathar ga h-ùis. Ach co-dhiù, bha a' chailleach bhochd a' faighinn a biadh cuide riutha aig a' bhòrd, 's cha robh i a' leigeil dad oirre. Ach an oidhche a bha seothach dh'fhalbh i agus chaidh i a-mach às an taigh. Agus nuair a thill i a-staigh, dh'fhaighneachd an gille dhìth, an gille aice fhèin,


"Dè," ars ise ... "Dè," ars esan, "an oidhche a th' ann?" "Tha," ars ise, "oidhche rionnagach reulagach, gun ghaoith, gun tuireadh, gun uisge." "Ò uel," ars esan, "nach neònach fhèin an oidhche a th' ann!" "'S neònaiche na sin," ars ise, "a' bhò mhòr a bha na h-iomalach." Uel, cha d' fhuair a' chailleach sìon a-riamh tuilleadh nach fheumadh an gille fhaicinn air a' bhòrd. Sin a' dòigh a ghabh i air innse dha.

