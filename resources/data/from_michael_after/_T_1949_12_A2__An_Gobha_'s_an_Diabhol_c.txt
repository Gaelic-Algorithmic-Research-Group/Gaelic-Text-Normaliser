Informant : Angus MacMillan, Griminish, Benbecula
SA 1949/12 A2
AT 330

An Gobha 's an Diabhol

Bha siud ann gobha, agus 's e gobha anabarrach fhèin math a bh' ann, ach bha e trom air an deoch. Agus ò, a h-uile sgillinn a gheibheadh e bha e ga òl. Cha robh e a' faicinn sìon ann am feum ach òl. Bha bean 's clann aige. Bha chlann 's a' bhean a' faighinn a' bhàs leis an acras, ach a h-uile sgillinn a gheibheadh an gobha chuireadh e dhan òl e. Fhuair e an seo deagh chuid airgid an §oi§ an latha a bh' ana sheo, agus 's ann a smaointich e gun òladh e beagan dheth agus gun toireadh e biadh dhachaigh às a' chòrr a dh'ionnsaigh na mnatha. An rud a rinn e nuair a fhuair e an t-airgead: "Och," ars esan, "gabhaidh mi ... Cha tèid mi gam ghlanadh fhèin idir dhachaigh," ars esan. "Bidh a' bhean ag iarraidh an airgid orm," ars esan, "agus falbhaidh mi," ars esan, "agus gabhaidh mi drama laghach," ars esan, "'s thèid mi an uair sin dhan bhùthaidh," ars esan. "Gheibh mi biadh, an còrr a bhios a dhìth ... a bhios a bharrachd agam air a sin," ars esan. "Fàgaidh mi mi fhìn glè thoilichte," ars esan, "an oidhche sin."


Dh'fhalbh e dhan taigh-sheinnse. Cha do thaobh e an taigh. Bha bhean a' gabhail fadachd dhith nach robh e a' tighinn dachaigh, agus gabh i ceum a-null chun na ceàrdach. Nuair a ràinig i a' cheàrdach cha robh gobha no duine an sin. Bha a rèir choltais gun robh deagh threis nach robh e ag obair a's a' cheàrdaich. "Ach a shìorrachd," ars ise, "cà bheil e? 'S dòcha," ars ise, "gu bheil e a' cruidheadh beathach eich an àite air choireigin a dh'iarradh air. Tha e neònach nach tug e dhomh brath ma bha e a' dol an sin. Ach thill i dhachaigh. Bha an gobha a-nist ag òl a's an %hotel% a b' fhaisge dha. Cha do smaointich e air biadh fhaighinn a bheireadh e dhachaigh gu na pàistean agus gu ... thuige fhèin 's gu na mnatha. Ach dh'òl e h-uile sgillinn a-riamh a fhuair an latha sin. Agus thàinig e dhachaigh an oidhche sin agus e air a dhalladh daoraich. Cha robh diog aige. Cha do rinn e ach e fhèin a bhualadh seachad 's thuit e na chadal. A' mhadainn an làrna-mhàireach cha robh sìon aig a' bhean a bheireadh i dha ... dhan ghobha, biadh no rud sam bith. Chaidh e dhan cheàrdaich na thrasgadh agus a cheann gu math goirt an latha seo.


Bha e na ... Nuair a chaidh e a-staigh, ghlan e an teallach, agus dh'fheuch e ri ... ris an teallach ri thoirt beò. Dh'fhalbh e agus sheall e sìos am faiceadh e duine a' tighinn, no faigheadh e beagan airgead bhuaithe a leighiseadh e agus a cheann gu math goirt. Cha robh e a' faicinn duine mun cuairt a' tighinn "Uill," ars esan, "b' fheàrr leam," ars esan, "gun robh sia sgillinn fhèin agam," ars esan, "a gheibheadh gille uisge-beatha dhomh, agus dh'fhàgadh e mi cho math 's a bha mi a-riamh. Ged a b' e an Droch Fhear fhèin a bheireadh dhomh e," ars esan, "ghabhainn e. Ge b' e an Droch Fhear fhèin a bheireadh dhomh e," ars esan, "ghabhainn e airson mo cheann fhàgail mar is còir dha." Cha robh duine a' tighinn. Thill e suas chun an teallach air ais, agus theann e air brodanachadh suas air sèideadh. Sheall e an sin a-mach air an uinneig, agus chunnaic e duine àrd baganta a-nuas a dh'ionnsaigh na ceàrdach. "Ach a shìorrachd," ars esan, "gu dè an duine a tha seo," ars esan. "Duine math sgiobalta." Ghabh e sìos ceum a dh'ionnsaigh an dorais air eagal 's gun rachadh e seachad. Agus bha an duine a' tighinn air aig doras na ceàrdach. Dh'fhan e ana shin gus an tàinig an duine.


"Seadh, a ghobha," ars an duine, "tha mi a' tuigsinn," ars esan, "g' eil thu car nad èiginn," ars esan. "Chan eil sgillinn airgid agad." "Ò chan eil," ars esan. "Chan eil sgillinn airgid agam," ars esan, "agus tha mi glè fheumach air an ceartair fhèin air beagan a bhith agam." "An-dà, bheir mise dhut," ars esan, "sporan ana sheo," ars esan. "Chan eil uair a dh'fhosglas tu an sporan," ars esan, "nach bi sia sgillinn ann." "An-dà, gu dearbh," ars esan, "'s mise a ghabhas an sporan sin." "Agus chan iarr mi sìon air a shon," ars esan, "ach gum feum thu fhèin falbh còmhla rium," ars esan, "ann an ceann na bliadhna." "Uill," ars esan, "nach fhaod mi sin. Faodaidh mi falbh còmh riut," ars esan. "Ach," ars esan, "dè," ars esan, "mun sporan?" "Bidh an sporan agad," ars esan, "fhad 's a chumas tu e," ars esan. "Chan eil uair a dh'fhosglas tu e," ars esan, "nach bi sia sgillinn ann. Ged a dh'fhosgladh tu e," ars esan, "millein uair san latha," ars esan, "bidh sia sgillinn na bhroinn. Agus cha ruig thu a leas caomhnadh sam bith a bhith agad." "An-dà, gu dearbh," ars esan, "cha d' fhuair mi sìon riamh," ars esan, "cho math seo. Cha bhi cion bidhe no deoch a dhìth ormsa tuilleadh." "Cha bhi," ars esan, ach feumaidh tu falbh


còmh riumsa," ars esan, "an ceann na bliadhna." "An-dà, 's mi a nì," ars esan, "agus glè thoilichte." "Glè mhath ma-thà," ars esan. "Bidh mise a' dealachadh riut." Dh'fhalbh e na mheall teine dha na h-iarmailt. Sin nuair a thuig an gobha cò bh' aige, agus b' fheàrr leis air na chunnaic e a-riamh nach do ghabh e gnothach ris an sporan. B' fheàrr a bhith bochd fhèin agus ... seach seo. "Ach thalla! 'S dòcha gu ... mi fhathast," ars esan. Cha do ... Leig e sìos an teallach, agus tharraing e dhan %hotel%. Agus thionndaidh an dròbh ana shin - Bha sgioba gu leòr ann. H-uile h-uair a bheireadh ... a dh'fhosgladh e a sporan bha sia sgillinn ann. Bha e a' cumail deoch gu leòr ris na daoine. Cha robh an sporan a' teirigeachdainn. Ach co-dhiù thàinig e dhachaigh, agus bha biadh 's deoch gu leòr aige a cheannaich e a's a' bhùth. "Seo," ars esan, "tha biadh gu leòr agad an-diugh," ars esan, "agus faodaidh tu beagan bidhe a dhèanamh dhòmhsa a-nist," ars esan. "Cha bhi dìth bidhe ort tuilleadh," ars esan. "Tha mi air an t-aithreachas a ghabhail," ars esan, "mu dheoghainn," ars esan, "a' chosgais a bha mi a' dèanamh." Rinn bean an ghobha deagh bhiadh dha.


Shuidh an gobha aig a' bhòrd agus ghabh e a bhiadh. "Uill," ars esan, "tha mise a' falbh dhan cheàrdaich," ars esan, "agus thig mi dhachaigh gu m' dhìnneir." Seo an rud a rinn e. Bha e sa cheàrdaich ag obair fad an latha 's e trang gu àm dìnnearach. Nuair a bha àm na dìnnearach ann chaidh e dhachaigh gu dhìnneir. Nuair a ghabh e a dhìnneir ghabh e %rest% beag a-staigh. "Uill," ars esan, "chan eil dùil a'm," ars esan nuair a dhùisg e, "nach tèid mi cuairt eile dhan cheàrdaich," ars esan, "agus biodh mo thì deiseil romham," ars esan, "nuair a thig mi aiste," ars esan. "Bidh mi," ars esan, "a-staigh aig a leithid seo a dh'uair, 's biodh an tì deiseil romham. Tha agam ri," ars esan, "cuairt a ghabhail sìos rathad a' bhaile." Bha a bhean anabarrach fhèin toilichte gun tug e biadh gu leòr dhachaigh. Agus cha robh sìon a dh'fhios aice air sìon ach gu ... on a fhuair i am biadh bha i toilichte gu leòr. Thàinig esan aig an uair a gheall e, agus bha an tì deiseil air a' bhòrd reimhe. "Seadh," ars esan, "tha thu," ars esan,


"dìreach %exactly%," ars esan, "mar a dh'iarr mi ort." "Ò nach math a tha fhios agaibh," ars ise, "gum biodh," ars ise, "nam biodh rud ri m' làimh," ars ise, "a bheirinn dhut," ars ise. "Ò bidh e ri d' làimh tuilleadh," ars esan. "Às a dheòidh seo," ars esan, "bidh gu leòr agad a-staigh." Ghabh e a bhiadh 's ghlan e e fhèin. Chuir e e fhèin an òrdugh 's dh'fhalbh e, 's chaidh e dhan %hotel%. Theann iad òl ana shin. Bha an §go§ bha an gobha a' cumail riutha mar a dh'òladh e, agus bha iongnadh mòr mòr air na daoine an t-airgead a bh' aige, ach gu dè mar a fhuair e e. Chan eil an sporan dubh a tha siud falamh idir: tha e a' sìor tharraing às. Ach nuair a thug e treis air òl rinn e airson an taighe, agus chaidh e dhan bhùthaidh mar a rinn e sa mhadainn, agus thug a h-uile seòrsa bidhe às as annlann thàinig e dhachaigh. "Seo," ars esan, "bidh annlann gu leòr is biadh agad," ars esan, "agus bidh gu math dhut fhèin agus dhan chloinn." "An-dà, gu dearbh," ars ise, "bidh agus dhut fhèin," ars ise, "agus 's tu a b' airidh air." Ach bha iad a-nist ag obair ana shineach


an gobha ag obair a h-uile latha, agus bha e a' toirt cuairt dhan %hotel% a h-uile latha. Cha robh rathad air an sporan beag fhàgail falamh. Ach bha ceann na bliadhna gu tighinn, agus cha robh fhios aige on t-saoghal mhòr gu dè an leisgeil a ghabhadh e airson ... a char a thoirt às an Droch Fhear. Ach 's ann a studaig e gu ... gum fàgadh e an fheusag air fhèin airson fichead latha sa mhìos. Agus seo an rud a rinn e. Dh'fhàg e an fheusag mìos air, agus bha feusag gu leòr air. Dh'fhan e a's a cheàrdaich gus am faca e a cheart fhear a chunnaic e o chionn bliadhna a-nuas, on cheàrdaich. "Bheil thu," ars esan, "a-staigh?" ars esan ris a' ghobha. "Ò tha dìreach," ars esan. "Tha mi a' falbh dìreach an-dràsta fhèin," ars esan, "dhachaigh gus mi fhìn a chur air dòigh," ars esan, "airson falbh còmh riut." "Ò," ars esan, "nach do gheall thu a bhith deiseil romham," ars esan, "nuair a thiginn," ars esan, "an ceann na bliadhna?" "Ò gheall," ars esan, "gheall mi e, 's bha mi cho trang," ars esan, "a's na lathaichean, agus mun d' fhuair mi h-uile sìon a-mach," ars esan, "tha ... tharraing e ùine dhomh. Bha mi airson a h-uile sìon fhaighinn a-mach às


a' cheàrdaich," ars esan. "Chithinn," ars esan, "nach ... gum biodh fada mun tillinn," ars esan, tuilleadh no tillinn gu sìorraidh. Agus," ars esan, "tha mi sèibheadh," ars esan ... "Chan fhalbh mi mar seo idir," ars esan. "'S toigh leam," ars esan, "a bhith glan ceart," ars esan, "a' falbh còmh ri duine-uasal mar a tha sibhse. Agus," ars esan, "tha mi dìreach a' falbh dhachaigh," ars esan, agus a' dol a shèibheadh," ars esan, "agus bidh mi glan, ceart a' falbh còmh ribh." "Och," ars an duine, ars esan, "tha thu math gu leòr." "Ò 's mi nach eil," ars esan. "Seall cho brèagha 's cho glan 's tha sibh pèin," ars esan, "agus uill, feuchaidh mise mi fhìn a dhèanamh glan ged nach bithinn cho brèagha ribhse," ars esan. "Dè," ars esan, "an ùine a bheir thu air sèibheadh?" "Ò," ars esan, "bheir mi aon dà uair an uaireadair co-dhiù." "Ò ma bhios," ars esan, "chan eil dùil am," ars esan, "nach leig mi leat bliadhna eile. Ach feumaidh tu," ars esan, "falbh còmh rium an oidhche a-mach on uair sin." "An-dà, gu dearbh," ars esan, "b' fheàrr leam falbh


còmh ribh an-dràsta." "Chan urrainn dòmhsa," ars an Droch Fhear, "fantail," ars esan, "'s gu leòr agam ri dhèanamh," ars esan. "Dà uair an uaireadair," ars esan. "Ach fàgaidh mi bliadhna eile thu," ars esan, "ach feumaidh tu a-muigh 's a-mach falbh còmh rium an ceann na bliadhna a tha gu tighinn." "Ò glè mhath," ars esan. "'S math bliadhna eile," ars esan, "dhan chothrom," ars esan. "Falbhaidh mi còmh riut," ars esan, "glè thoilichte an ath-bhliadhna." Dh'fhalbh an Droch Fhear. Agus bha an gobha, theann e air goibhneachd mar a b' àbhaist dha. Bha e a' goibhneachd 's bha e ag obair gu làidir air goibhneachd. Chaidh e dhachaigh gu a dhìnneir 's coslas gu math toilichte air. Agus bha an dìnneir deiseil reimhe aig a' bhean. Coltas cho toilichte air. "Ò shìorrachd," ars ise, "tha mi glè thoilichte," ars ise, "an coltas a th' oirbh," ars ise, "tighinn dachaigh," ars ise. "Dè mar tha thu ag aithneachadh sin?" "Ò tha mi ga aithneachadh oirbh," ars ise "an ceum sunndach a bh' agaibh," ars ise, "a' tighinn," ars ise, "an-dràsta," ars ise, "seach ceum


mòr, trom mar a bh' agaibh," ars ise, "a' falbh sa mhadainn." "À uill, ars esan, "'s iomadh rud laghach aotram," ars esan, "a bhios air an inntinn aig do sheòrsa-sa, agus," ars esan, "na cuireadh sin uimhreachd ... na cuiribh uimhreachd sam bith air a sin." Ach co-dhiù bha an gobha, ghabh e a dhìnneir, agus %rest% e e fhèin an dèidh a dhìnnearach. "Uill," ars esan, ris a' bhean, "Tha mise a' dol cuairt eile sìos dhan cheàrdaich, agus," ars esan, "biodh mo thì deiseil agad," ars esan, "aig a leithid seo a dh'uair, agus thig mi a-nuas. Bidh mi a' dùnadh suas na ceàrdaich an uair sin," ars esan, "airson na h-oidhche. "Tha agam ri dhol," ars esan, "dhan bhaile," ars esan, "agus gnothaichean agam ri chur air dòigh," ars esan, "agus cunntais." Seo mar a bha co-dhiù. Dh'fhalbh an gobha sìos dhan cheàrdaich 's e glè thoilichte, agus ... Bha e treis ag obair a's a' cheàrdaich. Smaoinich e son gun gabhadh e suas dhachaigh agus gu sèibheadh e, agus gun
robh an t-àm aige. Mun glanadh e e fhèin 's mun cuireadh e e fhèin an òrdan a bhiadh a ghabhail 's cuairt a ghabhail


dhan %hotel%, an t-airgead aige mar a bha e a-riamh bhiodh e ann an deagh àm. Dh'fhalbh e dhachaigh. Thug a' bhean an aire dha tighinn, 's a's a' mhionaid bha a h-uile sìon air a' bhòrd aige reimhe." "Ò," ars esan, "tha mi air tighinn a-nuas," ars esan. "Tha agam ri sèibheadh," ars esan. "Tha agam ri mi fhèin a ghlanadh suas," ars esan, "agus," ars esan, "chan eil ... bhi ... ùine gu leòr agam ... Cha bhi ùine gu leòr agam nam fanainn na b' fhaide. 'S feumaidh mi an toiseach," ars esan, "mun gabh mi grèim bidhe," ars esan, "a thaobh," ars esan "tha an t-àm agam sèibheadh," ars esan. "Tha mìos mhòr," ars esan, "nach do chuir mi ràsar air mo ... air mo ... air m' aodann," ars esan, "agus bheir mi deagh ùine." "An-dà, gu dearbh," ars ise, "ma shèibheas tu idir," ars ise, "tha an t-àm agad sèibheadh," ars ise, "agus 's fhada o bha an t-àm agad." Ach co-dhiù fhuair e a h-uile sìon a dh'fheannadh e agus an ràsar agus theann e air sèibheadh. Shèibh e 's ghlan e e fhèin, agus cha b' e an aon duine a bh' ann. Shuidh e aig a' bhòrd agus theann e


air a bhiadh. Bha sin aige, biadh gu leòr 's e air a dheasachadh gu snasail aig a bhean. Ghabh e a bhiadh agus dhreasaig e e fhèin suas. "Uill," ars esan, "tha mise a' falbh a-nist," ars esan, "agus," ars esan, "bheir mi dhachaigh às a' bhùthaidh," ars esan, "na dh'fheumas sinn, dè uimhir 's a dh'fheumas sinn a thoirt dhachaigh. Na caomhain," ars esan, "rud sam bith a shìorraidh," ars esan. "Bheir mise dhachaigh thugad," ars esan, "h-uile sìon a dh'iarras mi." Leabhara, bha e a' cur iongnadh mòr air a bhean mar a thionndaidh e a-mach cho math, agus gum feumadh gun d' fhuair e rabhadh o chuideigin mar a bha e a' dol, ach cha do leig i dad oirre. Uill, dh'fhalbh esan co-dhiù 's chaidh e dhan %hotel%, agus theann iad air òl ana shin. Bha iad ag òl 's ag òl ana shin ùineachan. Agus thuirt esan an sin, "Uill," ars esan, "tha an t-àm agamsa a bhith a' falbh dhachaigh," ars esan. "Tha agam ri dhol dhan bhùthaidh," ars esan, "agus gnothaichean fhaighinn dhachaigh leam, agus bidh mi an uair sin a' tarraing air an taigh.


Dh'fhalbh e agus chaidh e dhan bhùthaidh. Cheannaich e h-uile sìon a dh'fheumadh ... a dh'iarr i agus gu leòr eile nach do dh'iarr i idir air, a bha e a' smaointinn a bhiodh e gu math feumail dhan bhean a-staigh. Thàinig e dhachaigh agus chuir e am parsail mòr a bha seo air a' bhòrd. "Seo," ars esan, "tha mi a' smaointinn gun cùm sin car tacain thu," ars esan. "Seall," ars esan, "gu dè th' ann." Sheall i dhan pharsail. Sgaoil i a-mach e, agus chuir e iongnadh a bha eagalach oirre. "Uill," ars ise, "nam biodh tu," ars ise, "a' dèanamh a leithid seo," ars ise, "an dàrna cruinn-leth dheth seo," ars ise, "nuair a bha mise 's tu fhèin agus na pàistean a' stèarbhadh," ars ise, "bhiomaid glè glè mhath dheth. Tha thu a-nist," ars ise, "taing a Dhia," ars ise, "air tionndadh a-mach," ars ise nad dhuine math," ars ise. "Chan eil taigh timcheall," ars ise, "tha cho pailt a's a h-uile dòigh, sìon a dh'iarras na taigh a' ghobha an-diugh." "Ò bidh e nas pailte na sin fhathast. Cha bhi cion sam bith ort às a dheòidh seo


Bidh a h-uile sìon ri d' làimh," ars esan, "agus," ars esan, "tha mi cinnteach," ars esan, "gum b' fheàrr dhut," ars esan, "cho math 's gu bheil am biadh 's a h-uile sìon a-riamh," ars esan, "b' fheàirrde do bhean a' ghobha," ars esan, "beagan airgid a bhith na làimh," ars esan, "agus 's ann is fheàrr dhomh," ars esan, "airgead a thoirt dhut," ars esan, "gun fhios," ars esan, "cò dh'fhaodadh tighinn an rathad de mharsantan falbhain a bhiodh nòisein agad," ars esan, "rud a thoirt bhuapa." Agus dh'èirich e a-null gu bòrd agus chuir a chùlaibh ris a' bhean, 's dh'fhosgail e an sporan beag, agus theann e air toirt siathacha sgillinn às, mu dheireadh gun robh tòrr mòr de shiathacha sgillinn aige. Dhùin e an sporan. "Seo," ars esan, "ged a tha an t-airgead beag," ars esan, "tha gu leòr ann dheth," ars esan. "Biodh siud ri d' làimh," ars esan, "agus," ars esan, "nuair a bhios tuilleadh a dhìth ort," ars esan, "ma bhios e a dhìth ort," ars esan, "ann an aithghearrachd chan eil agad ach brath thoirt dhomh agus gheibh thu e." Bha i glè thoilichte agus i a' toirt taing dhan Chruithidhear mar a thionndaidh an gobha a-mach,


Cha robh i a-riamh cho toilichte, o phòs iad 's a tha i a-nist. Ach bha a' bhliadhna a' dol seachad agus ise a' dol seachad gu luath, na bu luaithe na bha an gobha a' smaointinn. Ach bha a-nist ceann na bliadhna ann, agus cha robh rathad tilleadh air an %route% seo. Cha robh rathad no innleachd aig a' ghobha gum falbh còmh ris an Droch Fhear. Ach an rud a rinn e, an latha bh' ana sheo ... an oidhche a bh' ana sheo, fhuair e a h-uile soitheach a-riamh a bha a-staigh agus theann e air a lìonadh le siathacha sgillinn. "Ma dh'fhalbhas mise cinnteach gu leòr cha till, agus bidh an t-airgead aig a' bhean." Thoir dhuibhse siud a-nist," ars esan. "Biodh e ri ur làimh daonnan. Na caomhainibh idir e," ars esan. "Chan eil oidhche a thig mise às a' cheàrdaich tuilleadh," ars esan, "nach toir mi uiread is uiread eile dhuibh." H-uile h-oidhche ris an t-saoghal a bha e a' tighinn às a' cheàrdaich bha parsail mòr aige de dh'airgead thuice. "Seo," ars esan, "bidh siud agaibh a-nochd," ars esan, "'s gheibh sibh uiread eile a-màireach." Chlìor e a-mach a h-uile sìon a bha sa cheàrdaich. Agus bha an latha a bh' ana seothach


bha a-màireach bidh dùil aige ris an duine-uasal a bh' aige ri falbh còmh ris. Cha robh leisgeul dhan t-saoghal aige air an %route% seo. Dh'fheumadh e a-muigh 's a-mach falbh còmh ris. Ghlan e e fhèin 's chuir e e fhèin an òrdan, agus ghlan e §bh§ cheàrdach suas, thaoidig e i gu snasail, agus dhùin e doras na ceàrdach. Dh'fhàg e gille beag aig a' cheàrdaich. "Ma chì thu," ars esan, "duine," ars esan, "a' tighinn a dh'ionnsaigh na ceàrdach far a bheil ... gam iarraidh-sa," ars esan, "cuiridh tu suas e," ars esan, "a dh'ionnsaigh an taighe far a bheil mi," ars esan, agus gum faigh e ana shin mi." Bha parsail mòr mòr aige an latha - seo gu na mnatha. "Seo," ars esan, "siud parsail agad. Airgead gu leòr a-nist agad," ars esan. "Tha mise a' falbh on taigh," ars esan, "an-diugh," ars esan, "agus 's dòcha," ars esan, "gun toir mi ùine mhòr air an rathad," ars esan, "mun till mi," ars esan. "Chan eil fhios," ars esan, "an till mi gu bràth. 'S dòcha gun till 's dòcha nach till," ars esan, "ach chan eil mi cinnteach cuin a thilleas mi. Ach cumaidh sin a' dol sibhse gus an till mi dhachaigh," ars esan. "Cà 'il thu a' dol?" ars ise.


"An-dà, chan eil fhios a'm," ars esan, "cà 'il mi a' dol," ars esan, "ach fhuair mi brath o dhuine-uasal," ars esan, "gum feumainn falbh còmhla ris an-diugh. Agus tha an duine-uasal sin a' tighinn," ars esan, "'s chan eil fhios a'm càit a bheil ... a dh'fheumas mi a dhol," ars esan, "no cuin a thilleas mi, ma thilleas mi e gu sìorraidh. Ach ma dh'fhaodas mi," ars esan, "tillidh mi gun teagamh," ars esan. "'S fheàrr dhuibhse a h-uile sìon a dhèanamh deiseil dhomh," ars esan, "mo bhiadh," ars esan, "agus mo bhiadh deiseil nuair a bhios mi ullamh dhìom fhìn a ghlanadh." Ghlan e e fhèin 's shèibh e, agus theann e air a bhiadh. Agus nuair a bha e dìreach ullamh dhe bhiadh thàinig gnog dhan doras. Bha e glan dheiseil airson falbh còmh ris an duine-uasal. Chaidh a bhean sìos chun an dorais nuair a chuala i an gnog, agus bha an duine brèagha donn a bha seo a's an doras. "Bheil," ars esan, "an gobha a-staigh?" "Tha," ars ise, "tha e aig a bhiadh," ars ise. "Uill," ars esan, "bhiodh toil agam fhaicinn," ars esan. "Leig sibh leis," ars ise, "gus an gabh e


bhiadh?" "Uill," ars esan, "mur a ... bheil fad a theann e air a bhiadh?" "Ò tha e dìreach gus 'ith ullamh." "Tha mi §ti§ cruinn glan deiseil," ars an gobha. "Ò glè mhath," ars an duine. "Bidh sinn a' falbh ma-thà." Dh'èirich an gobha. Dh'fhàg e slàn aig a bhean agus aig a' chloinn. Phòg e air leth iad às deòidh a chèile agus dh'fhàg e slàn aca. Dh'fhalbh e còmh ris an duine-uasal a thàinig chun an dorais. Bha iad a' coiseachd 's a' coiseachd. Nuair a bha iad sìos a dh'ionnsaigh na %hotel%, "Tha mi cinnteach," ars esan, "gu bheil thu eòlach gu leòr," ars esan, "air a bhith a' dol dhan %hotel% a tha seo." "Ò tha," ars esan. "Bha mi a' dol ann a h-uile latha," ars esan, "ach an-diugh fhèin," ars esan, "agus tha mi ag ionndrainn," ars esan, "nach fhaigh mi ... drama agam an-diugh," ars esan. "Bha mi air a dhol an-diugh ann mur am biodh gun robh dùil agam ribh pèin." "Ò uill," ars esan, "gabhaidh tu drama," ars esan, "'s deagh dhrama," ars esan. "Tha mi cinnteach gur e am fear mu dheireadh a ghabhas tu a's an t-saoghal-sa."


"Gu dearbh tha mi a' creidsinn gur h-e," ars esan. "Agus thèid thu a-staigh agus ceannaichidh tu deoch gu leòr agus òlaidh tu i." Chaidh e a-staigh don %hotel% agus bha mòran mòran dhaoine ana shin. Cheannaich e deoch dhaibh uile gu lèir. Agus bha an gobha gu math dreaste a' coimhead. "Cha chreid mi fhìn," arsa h-uile duine a-riamh, "nach eil thu a' falbh on taigh." "Ò tha," ars esan. "Tha mi a' falbh," ars esan. "Tha mi a' falbh on taigh," ars esan, "'s chan eil fhios cuin a thilleas mi," ars esan, "ma thilleas mi gu bràth," ars esan. "Ach gabhaibh sibhse mo dheoch-slàinte," ars esan, "agus gabhaibh gu math i cuideachd," ars esan, "'s cha chaomhain an gobha sìon orm." Theann e air toirt dhaibh deoch gu leòr, 's bha e fhèin ag òl mar an ceudna. "Uill," ars esan, "tha mise a' falbh a-nist," ars esan, "mum bi an duine-uasal a tha a-muigh a' gabhail fadachd dhìom." Dh'fhalbh e. "Ò bha dùil a'm," ars esan, "nach biodh tu cho fada a-staigh 's a bha thu," ars esan. "Ò uill," ars esan, "tha e glè dhoirbh leam," ars esan, "dealachadh ris na deagh chompanaich a


bh' agam a-riamh," ars esan, "gun deoch mu dheireadh a thoirt dhaibh," ars esan. "Ò rinn thu glè mhath," ars esan. "Uill, bidh sinn a' falbh a-nist," ars esan. "Bidh," ars a' gobha. "Ach dad ort!" ars esan. "Bheil ... an urrainn dhut," ars esan, "Am fàsadh tu cho beag," ars esan, "agus gun tèid thu," ars esan, "dhan sporan bheag a th' ana shineach?" "Fàsaidh," ars esan. "Rachainn na bu lugha ann an àite na an sporan beag sin cuideachd." "Chan eil mi creidsinn," ars esan, "gu bheil duine air uachdar an t-saoghail," ars esan, "a dh'fhàsas cho beag," ars esan, "agus gun tèid e dhan sporan a th' ana shin." "Socair ort!" ars esan. "Fosgail an sporan," ars esan, "agus chì thu mise an ceartair ann." Dh'fhalbh e agus dh'fhosgail e an sporan, agus ann am priobadh na sùla cha robh sgeul air duine. "Tha mi ann am broinn an sporain," ars esan. Dhùin e an sporan, agus chàirich e na phòca e, agus e gu teann cruaidh aige na dhòrn. "'S fheàrr dhut," ars esan, "mo leigeil às a seo," ars esan, "'s bidh mi a' coiseachd còmh riut." "'S mi nach leig," ars esan. "Cha leig mi idir às thu," ars esan. "Cha leig mi idir às thu," ars esan. "Tha a cheart cho math dhut a bhith a's an sporan


bheag," ars esan, "agus a bhith a' coiseachd ri m' thaobh-sa," ars esan. Ach bha e a' dol seachad air taigh tuathanaich agus chuala e a's an t-sabhal feadhainn ag obair air dèanamh bualadh arbhair no sìol no rudeigin. 'S ann a smaoinich e gun rachadh e a-staigh a choimhead air ... air an fheadhainn a bha san t-sabhal. Ò bha triùir no ceathrar ag obair le sùisteachan ana shin, gu trang trang "a' bualadh. "Haoidh fhearaibh!" ars esan. "Seasaibh mionaid bheag. Tha sporan agam ana sheo," ars esan, "'s ma nì sibh e," ars esan, "cho tana ri seann sia sgillinn e gheibh sibh," deoch gu leòr bhuam," ars esan, "agus airgead cuideachd. Dallaibh air," ars esan, "agus," ars esan, "dèanaibh an sporan cho tana ri seann sia sgillinn. Agus," ars esan, "ge brith dè chluinneas sibh," ars esan, "cumaibh air an sporan a bhualadh," ars esan, "agus na ... §bh§ idir e." "An-dà, gu dearbha, sinne a nì sin. Caith thusa thugainn e. Buailidh sinn e gu làidir." Theannadh air bualadh an sporain. Theann an sporan air leumadaich thall 's a-bhos air feadh an ùrlair, 's bha an t-sùist a' dhalladh air. 'S theann an gobha ag èigheach,


"Leig às mi, Leig às mi." Cha ... "Cumaibh air," ars esan, ars an gobha. "Na leigibh dad oirbh gu dè tha sibh a' cluinntinn, ach cumaibh air cho math 's is urrainn dhuibh." Mu dheireadh 's mu dhiù bha am fear a bha san sporan a' faighinn na stràcan a bha sgrathail. "Leig às mi, 's tha do shaoirsne agad gu bràth. Cha ghabh mi gnothach riut." "Cha leig. Cumaibh air." "Ò," ars esan, "leig às mi," ars esan. "Tha do shaoirsne agad," ars esan, "agus bidh an t-sia sgillinn a's an sporan fhad 's a bhios tu beò. Cha bhi gnothach agamsa riut gu sìorraidh air an t-saoghal-sa no air an ath-fhear. Tha mi clìoras thu." "Glè mhath ma-thà," ars esan. "Tha fianais agaibh air a siud uile gu lèir," ars esan. "Taing a Dhia," ars esan, "tha mise clìoras," ars esan, "an Droch Dhuine." Dh'fhosgail e an sporan, 's chaidh ... Nuair a dh'fhosgail e an sporan chaidh am meall a bha sin a-mach thro bhàrr an t-sabhail na mheall teine. Bha an sporan aige. Dhùin e a's a' mhionaid e agus dh'fhosgail e e agus bha an t-sia sgillinn


ann. "Uill," ars esan, "bha an fhìrinn aige," ars esan. "Tha mise clìor a-nist," ars esan, "agus ... an Droch Fhear," ars esan, "'s tha an t-airgead agam. 'S thugainnibh sibhse a-nist," ars esan, dhan %hotel%," ars esan, "'s bheir mise deoch gu leòr dhuibh." Dh'fhalbh an fheadhainn a bha san t-sabhal dhan %hotel%. Thug e deoch gu leòr dhan fheadhainn a bha ag obair air ... air ... air an sporan. "Gheall mi airgead dhuibh cuideachd," ars esan, "agus gheibh sibh e." Agus thug e deagh shuim airgid dhaibh, dhan a h-uile duine aca. Agus thill e dhachaigh, agus thill e dhan %hotel% air ais, agus ghabh e a dhìol deoch ana shin. Cha do ghabh e i o chionn fada cho toilichte. Agus ma ... Thàinig e dhachaigh chun na mnatha agus a h-uile sìon aige. Nuair a bha ... 'S ann a bha toilichte a' bhean. Dh'innis e an uair sin mar a thachair dha 's mar a ... gur e an §D§ an Donas a dh'fhàg mar siud e, 's gun robh a bheartas aige gu bràth, nach gabhadh e gnothach ris gu §b§ air an t-saoghal-sa no air an ath-shaoghal. 'S dhealaich mise riutha. Amen

