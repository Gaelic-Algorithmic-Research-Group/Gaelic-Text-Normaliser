'S e sagart a bha seo bha sa cholaiste, agus nuair a bha e a-mach às a' cholaiste rinn e airson tighinn dhachaigh, agus bha pìos mòr aige ri choiseachd. Thàinig e gu hotel agus gum fanadh e a's an hotel an oidhche sin. Agus fhuair e rùm a's an hotel. Cha robh electric light no rud sam bith a' dol a's an àm ach coinnlean fhèin. Agus an nighean a chaidh suas a choimhead an ruma dha dh'fhàg i aige a choinneal shuas. Dh'iarr e oirre tighinn a dh'iarraidh na coinnle nuair a rachadh e dhan leabaidh. Agus nuair a chaidh e dhan leabaidh, cha b' e an tè a chaidh suas a shealltainn an ruma dha thàinig a dh'iarraidh na coinnle idir, ach tè eile. Agus sheas i air beulaibh na leapa agus thòisich i air bruidhinn ris. Agus a's a h-uile bruidhinn a bh' ann 's ann a dh'iarr e oirre tighinn dhan dhan leabaidh mu dheireadh. "Nì mi sin," ars ise, "ma gheibh mi do làmh-sgrìobhadh gur e mo chuid thall 's a-bhos thu," ars ise. "Gheibh," ars esan.


Dh'fhalbh e 's sgrìobh e seo dhi, 's nuair a sgrìobh e seo dhi, dh'fhalbh i na meall teine. Seo nuair a thug e fa-near gun robh e air a mhealladh aig an deamhan. Cha do rinn e ach tilleadh dhan cholaiste air ais. Agus thuirt iadsan ris nach robh rathad air mathanas a thoirt dha gus am faigheadh e an làmh-sgrìobhadh air ais, agus nach robh rathad aige duine ann a gheibheadh sin dha mur am faigheadh Breithean Bàrr dha e, gur e an aon fhear a bha ris a sin. Agus 's ann an Èirinn a bha Breithean Bàrr. "Agus chan eil agad ri faighneachd air a shon gus an cluinn thu ainm. Chan eil agad ri dhol a-staigh air doras taighe gus an iarr am pàiste a bhios air cìoch a mhàthar ort dhol a-staigh." Sin am ... Bha an sagart a' falbh a' siubhal gach àite 's cha robh e a' dol a thaigh oidhche sam bith, ach air a' chnoc. Thug e fichead bliadhna mar sin. Chaidh e sin gu ruige Èireann. Thàinig an sin droch oidhche le cathadh 's le sneachda. 'S thàinig e gu fastadh ... gu fasgadh taighe. Agus ge brith gu dè bha an duine a' dèanamh thuirt e ris a' mhnaoi, 's pàiste lag aice, "Thalla sìos," ars esan, "agus dùin an doras. Tha an sneachd a' tighinn a-staigh."


Dh'fhalbh am boireannach sìos a dhùnadh an dorais, agus bha esan aig fasgadh an taighe. Agus nuair a bha i a' dùnadh an dorais thuirt am pàiste, "Faodaidh tu tighinn a-staigh," ars esan. "Dhia m' anam," ars ise, "an cuala tu dè thuirt am pàiste?" ars ise 's i a' tionndadh. "Ò chuala," ars esan. "Feumaidh g' eil cuideigin a-muigh," ars esan, "tha riatanach air tighinn a-staigh." Shealladh, 's bha e aig taobh an taighe, 's cha robh e sìon ach gun robh e beò. Well, fhuair e a-staigh an uair sin. Agus neo-ar-thaing nach do rinneadh a bheatha, 's fhuair e aodach tioram. Agus chuir a' bhean a seo air dòigh leaba dha a's an caidleadh e. Agus nuair a bha iad iad a' dèanamh airson a dhol a chadal, thuirt ise ris an dhuine, "Thalla thusa," ars ise, "agus seall suas," ars ise, "air Breithean Barr," ars ise, "mun tèid sinn a chadal," ars ise, "feuch an gabh e sìon," ars ise. Well, cha robh aigesan ri faighneachd air a shon gun cluinneadh e ainm. "Cà bheil an duine sin?" ars esan. "Tha e shuas a's an rùm an siud," ars ise. "An-dà, tha turas agamsa ris an duine sin," ars esan. "An-dà, ma-thà, "ars ise, "'s ann a-nochd as


fheàrr dhuibh a dhèanamh," ars ise, "'s gun fhios am biodh e beò sa mhadainn," ars ise. "Chan eil e ach a' feitheamh na mionaide." Dh'fhalbh an sagart suas. Dh'innis e do Bhreithean Bàrr mar a dh'èirich dha, 's nach robh rathad aige air mathanas fhaighinn gus am faigheadh e an làmh-sgrìobhadh air ais. "An-dà, chan eil fhios," arsa Breithean Bàrr, "nach ann air a shon sin a bha Dia gam fhàgail," ars esan, "cho fad air an talamh," ars esan, "ach chan urra mise sìon a dhèanamh a-nochd. Ach ma bhios mi beò sa mhadainn," ars esan, "feuchaidh sinn ri rudeigin a dhèanamh." Chaidh an sagart a chadal, 's tha mi cinnteach nach d' fhuair e mòran cadail, gum biodh Breithean Bàrr marbh mun èireadh e. A's a' mhadainn bha Breithean Bàrr beò. "Trobhad a-nist, ma-thà" ars esan, "agus thoir mise a-mach," ars esan, "gu ceann an taighe, agus feuch an dearg mi air seasamh ann." Thug an sagart a-mach e gu ceann an taighe, agus cha robh e fada an sin gus do nochd fireannach a-nall ga ionnsaigh. "Ò seadh, a Bhrithein Bàrr," ars esan. "'S iomadh seastar thug thu asam," ars esan. "Dè tha a dhìth ort an-diugh?"


"Tha a dhìth orm an-diugh," arsa Breithein Bàrr, "thu a thoirt leat an duine-sa gu ruige Ifrinn," ars esan, "agus e a bhith agamsa a leithid seo ... aig a leithid seo a dh'uair air ais." "Thigeadh e air mo mhuin, ma tha," ars esan, 's e a' leum na each. "Thalla a-nist," arsa Breithein Bàrr, "agus na biodh sìon a dh'eagal ort," ars esan. "Agus nuair a thèid thu a-staigh," ars esan, "èighidh iad uile do chur a-mach," ars esan. "Agus can thusa," ars esan, "gum beannaicheadh Dia sibh," agus bidh sheachd uiread fìneadh orra nuair sin," ars esan. "Agus na tig a-mach," ars esan, "gus am faigh thu do làmh-sgrìobhadh air ais," ars esan. "Agus nuair a gheibh thu sin," ars esan, "iarraidh tu sealladh air mo leabaidh-sa ann," ars esan. Dh'fhalbh an sagart. Ge brith gu dè cho fad 's a bha e air falbh ràinig e. Ach co-dhiù nuair a chaidh a-staigh, dh'èigh na bha a-staigh a chur a-mach, a chur a-mach. "Ò gum beannaicheadh Dia sibh," ars esan. Ò dh'èigheadh a chur a-mach air a' bhad. Cha rachadh e a-mach gum faigheadh e an làmh-sgrìobhadh. An ceannard a bh' orra thug e a-nuas an spiorad a mheall e, 's dh'iarr e oirre an


làmh-sgrìobhadh a thoirt seachad dha, 's a leigeil a-mach. Cha toireadh ise dha e. "Cuiridh mi na leithid seo a leabaidh thu," ars esan, "mur an toir thu seachad e..." Ged a chuireadh cha toireadh i seachad e. Mu dheireadh thuirt e rithe, "Cuiridh mi," ars esan, "do leaba Bhreithein Bàrr thu," ars esan, "mur toir thu seachad e." "Ò na thig 's na dh'fhalbh 's na dh'fhuiling," ars ise, "ach leaba Bhreithein Bàrr." Sin nuair a fhuair e an làmh-sgrìobhadh air ais. "An-dà, dh'iarr an duine sin ormsa," ars esan, "sealladh fhaicinn air a leabaidh," ars esan. "Ò chì thu sin," ars esan. Dh'fhosgladh toll dubh a bha a' dol sìos chan eil fhios càite. Dh'fhalbh an sagart a' dol a shealltainn ann, 's an toit a thàinig a-nuas is bhuail e air a's an leth-cheann, 's cha do dh'fhàg e leòba craicinn air. "Thalla, thalla," ars esan. "Nì siud fhèin an gnothach dheth," ars esan. Nuair a thill an sagart bha Breithein Bàrr far na dh'fhàg e e, aig ceann an taighe. "Tha thu air tilleadh," ars esan. "Tha," ars an sagart.


"An d' fhuair thu do làmh-sgrìobhadh?" "Ò fhuair," ars esan. "Do dh'iarr thu sealladh air mo leaba-sa ann?" ars esan. "An-dà, dh'iarr," ars esan. "Agus 's lèireadh latha dhomh fhìn gun do dh'iarr," ars esan. "Dh'fhosgail toll dubh," ars esan, "bha a' dol sìos," ars esan, "chan eil fhios agamsa càit," ars esan, "agus an toit a thàinig a-nuas bhuail e orm ana shin," ars esan, "a's an leth-cheann, 's cha do dh'fhàg e," ars esan "leòba craicinn orm." "Och, och, a Dhia," arsa Breithein Bàrr. "Nach bochd dhòmhsa," ars esan, "a bhith a's an leabaidh sin gu sìorraidh," ars esan. "Ach tha tuilleadh agadsa ri dhèanamh riumsa fhathast mum falbh thu. Ach chan fhalbh thu a-nochd," ars esan. Làrna-mhàireach thuirt Breithein Bàrr ris, "Bheir thu a-nist leat mise," ars esan, "air a mhuin," ars esan, "gu mullach na beinneadh ud shuas," ars esan. "Agus nì thu teine," ars esan, "agus nuair a bhios an teine cho math 's a bhios e," ars esan, "cuiridh tu mise a's an teine," ars esan. "Agus loisgidh tu mi," ars esan, "gus an dèan thu luaith dhìom," ars esan. "Agus nuair a nì thu luaith dhìom," ars esan, "teannaidh tu ri leigeil air falbh leis


a' ghaoith. Agus chì thu trì chalmain a' tighinn às an àirde a deas," ars esan, "agus thig trì fithich às an àirde a tuath," ars esan. "Agus ma ghlèidheas na fithich," ars esan, "làn an guib dhe m' luaithe ro na calmain," ars esan, "bidh mise san leabaidh sin," ars esan, gun dùil ri tighinn às. Ach ma ghlèidheas na calmain," as esan, "làn an guib le m' luaithe ro na fithich," ars esan, "seachnaidh mise i," ars esan, "'s nì Dia a thoil fhèin riumsa," ars esan. Dh'fhalbh an sagart leis air a mhuin gun do ràinig e mullach na beinneadh, 's rinn e teine ana shin. Agus nuair a bha teine cho math 's a bhiodh e chuir e Breithein Bàrr a's an teine agus loisg e e gus do rinn e luaith dheth. Bha e an seo a' coimhead feuch am faiceadh e fithich, ach  chunnaic e an seo na fithich a' tighinn. Cha robh e a' faicinn calmain idir. 'S bha na fithich a' teannadh air. Ach chunnaic e seo na calmain, ach bha iad fada, fada air falbh. Agus nuair a bha na na fithich gus a bhith aige thàinig na calmain le sitheadh fodha 's thog iad làn an guib dhen luaithidh 's thill iad, 's thill na fithich a's an raoiceil. Agus bhathar a' faicinn tamhasg Bhrithein Bàrr an sin bliadhnachan an dèidh a losgadh. Agus sin mar a fhuair an sagart air ais a làmh-sgrìobhadh.

