Informant : D.A. Johnson, Aird Mhòr, South Uist.
112
SA 1969/˩˧ B1
Collector : A.J. MacDonald.

Am Bàta a Sheòladh air Muir 's air Tìr. AT513B

Uel, mar a chuala mise an naidheachd seo, 's e ... 's e rìgh a bh' ann, agus bha aon mhac aige bhon chiad §bha§ chiad bhean. Agus phòs e an sin a-rithist, agus bha dithis ghillean aige. Agus bha iad a-nist gan togail suas còmhla, na gillean sin. Bha iad ... Agus ... bha a' chiad ghille a bh' aige, bha e gu math na ... na bu mhotha na càch, agus bha iad ... bha e na bu shine na iad co-dhiù. Agus bha iad a-nist air fàs suas nan gillean mòra 's na ... air tighinn gu aois. Bha iad ag obair mun phàileis còmh ri an athair agus anns a h-uile sìon a bha a' dol timcheall na staid 's a h-uile sìon 's rud dhen t-seòrsa sin. Ach co-dhiù bha rìgh air Èirinn agus bha aon nighean aige. Agus bhàsaich a màthair, agus cha chuala mi cunntais an robh an rìgh beò, ach 's e piuthar màthar dhi a bha a' gabhail teàirrds oirre, agus 's e cailleach ... a' Chailleach a feireadh iad rithe. Agus chaidh %report% a chur a-mach an seo nach pòsadh gin gu bràth ach fear a dhèanadh bàta a dh'fhalbhadh air tìr


a cheart cho math 's a dh'fhalbhadh i air muir. Agus chunnaic clann an rìgh seothach mar a chunnaic gach duine. Uel, 's ann a rinn feadhainn ... am fear mu dheireadh an seo, 's dh'fheumadh iad faighinn deiseil agus falbh airson feuch am bàta a thogail. Uel, dh'fhalbh iad co-dhiù. Cha toireadh iad feairt air an athair fuireach. Dh'fhalbh a' chiad fhear an toiseach. Agus ghabh e air falbh, 's bha e a' falbh gus an ruigeadh e ... Bha àite ... Bha fada aige ri dhol mun ruigeadh e baile-puirt airson faighinn air falbh às an àite, ge brith cà robh dùil aige a dhol ga togail. Ach co-dhiù air an rathad ... bha biadh aige ... shuidh e agus thug e làmh air biadh; rinn e ... 'S bha ... Cha robh e sìon ach air suidhe aig a' bhiadh an seothach, suidhe agus an %lunch% a bh' aige a thoirt a-mach, thug e sùil bhuaithe agus chunnaic e bodach glas a' tighinn a-nuas à gleann a bh' ann. Agus thàinig e a-nuas far an robh e. "Seadh," ars am bodach, ars esan, "tha thu air do bhiadh." "Tha," arsa mac an rìgh," ars esan


"An-dà, b' fheàrr leam fhìn," ars esan, "gun toireadh tu dhomh fhìn," ars esan, "rud beag dheth," ars esan. "Tha an t-acras orm fhìn cuideachd," ars esan. "An-dà," arsa mac an rìgh, ars esan, "tha e beag gu leòr dhomh fhìn," ars esan, "ge nach fhaigheadh tusa idir e." Agus cha tug e sìon dhan bhodach dheth. "An-dà," ars am bodach, ars esan, "tha thusa a' falbh," ars esan, "agus tha fhios agamsa," ars esan, "cà 'l thu a' dol," ars esan. "Ach falbhaidh tu agus tillidh tu mar a dh'fhalbh thu." Agus dh'fhalbh am bodach 's thill e air ais. Uel, le... lean mac an rìgh roimhe. Ge bith co-dhiù cà deach mac an rìgh, cha chuala mise às a dheòidh sin e no gu dè dh'èirich dha. Ach 's ann a dh'fheumadh am fear a b' òige an seo, o nach d' fhuaradh gabadh air an fhear eile 's ann a dh'fheumadh esan falbh, am fear a b' òige na e, dhen ... dhen bhean mu dheireadh. Agus dh'fhalbh e, agus mar a dh'èirich dha a bhràthair dh'èirich e dhàsan mar an latha ... nuair a bha e ana sheothach san àite seo


ge brith cà robh e. Shuidh e aig a bhiadh co-dhiù. Thàinig am bodach glas a bha seo far an robh e. Agus thuirt ... bhruidhinn am bodach ris, agus ... "Tha thu air do bhiadh," ars esan. "Tha," arsa mac an rìgh, ars esan. "An-dà, b' fheàrr leam," ars esan, "gum faighinn," ars esan "rud beag dhe fhèin, rud beag dhe sineach bhuat," ars esan. "Tha an t-acras orm fhìn." "Ò ma-thà," ars an gille òg, ars esan, "bidh e ort bhuaithe seo," ars esan. "Chan eil an seo," ars esan, "ach beag gu leòr dhomh fhìn," ars esan, "mun ruig mi," ars esan, "far eil dùil a'm a dhol." "Ò," ars am bodach, ars esan, "tha fhios agamsa cà 'l thu a' dol," ars esan, "ach falbhaidh tu," ars esan, "agus tillidh tu mar a dh'fhalbh thu," ars esan. Uel, co-dhiù seothach, dh'fhalbh iad. Dh'fhalbh am bodach 's dhealaich iad e rithe 's dh'fhalbh mac an rìgh. 'S cha chuala ... Cha d' fhuair mi cunntais air an fhear sin, dè mar a dh'èirich dha cuideachd. Ach an treas fear an seo, a' chiad ghille a bh' aige ... an gille a bh' aige bhon chiad bhean -


Cha do thill gin a chàch - agus thuirt e ri athair, "Uel," ars esan, "tha mise a-nist a' falbh," ars esan. "Tha e coltach leam," ars esan, "nach deach an gnothach," ars esan, "leis an fheadhainn a dh'fhalbh o nach d' fhuaradh brath orra," ars esan, "no gu dè dh'èirich dhaibh no cà 'n deachaidh iad." "Ò," ars athair, ars esan, "fan thusa," ars esan, "far a bheil thu," ars esan. "Cò," ars esan, "a tha a' dol ... a' dol a dhèanamh feum an seo," ars esan, "ma dh'fhalbhas sibh uileag?" ars esan. "Ò," ars an gille, ars esan, "ge brith cò nì feum ann," ars esan, "tha mise a' falbh," ars esan, "mar a dh'fhalbh càch. Tha mi cinnteach," ars esan, "ma thig càch," ars esan, "gur e beag mo chuid-sa dhen àite seo," ars esan. Agus co-dhiù dh'fhalbh e. Agus fhuair e %lunch%, biadh a thoirt leis mar a fhuair càch. Agus bha e a' gabhail air falbh. Agus feasgar an sineach co-dhiù bha e a' faireachdainn an acrais, agus shuidh e air bearradh glinneadh agus thog ... sgaoil e a-mach an %lunch% a bh' aige agus ... air a bheulaibh. Agus cha robh e sìon an t-saoghal ach air a sgaoileadh nuair a thug e sùil agus bha am bodach glas a bha seothach


a-nuas thuige. "Tha thu," ars am bodach, ars esan, "air do bhiadh." "Tha," ars an gille, ars esan. "Bheil sibh," ars esan, "airson pàirt dheth?" ars esan. "Ò tha," ars am bodach, "gu dearbh," ars esan, "agus gabhaidh mi bhuat pàirt dheth," ars esan. "Ò ma-thà," arsa mac an rìgh, ars esan, "teannaibh ... suidhibh a-nall ana sheo," ars esan, "agus bheiribh thugaibh," ars esan, "pàirt dha sineach," ars esan. Uel, shuidh am bodach a-nall, agus thòisich e air gabhail a bhiadh còmh ri mac an rìgh. Agus nuair a bha iad an sineach ullamh dheth co-dhiù, thuirt am bodach ris, "Tha deagh fhios agamsa," ars esan, "cà 'l thu a' dol," ars esan. "Chan eil fhios agamsa," arsa mac an rìgh, "'s olc tha fhios a'm fhìn," ars esan, "cà 'l mi a' dol," ars esan. "Tha mi a' creidsinn gu bheil," ars am bodach. "Ach lean thusa mise," ars esan. "Thugainn thusa còmhla riumsa," ars esan, "agus bidh fhios agad," ars esan, "gu dè mar a dh'èireas dhut." Uel, 's ann mar seothach a bha. Dh'fhalbh mac an rìgh còmhla ris. Chaidh iad sìos dhan ghleann, 's bha coille gu leòr a's a' ghleann a bha sin 's timcheall an àite. Agus chaidh iad gu leithid seothach a dh'àite, agus dh'fhosgail àite

ana shineach, agus chaidh iad a-staigh ann, 's bha a' phàileis shnog a bha sineach a-staigh ... an t-àite snog a bha sineach a-staigh fon talamh aig a' bhodach. Agus co-dhiù seothach thug iad làmh air biadh. Bha biadh aig a' bhodach. Fhuair iad biadh, 's chaidh iad a chadal. Agus gu math tràth a's a' mhadainn an seothach dh'èirich am bodach. Chaidh e far an robh mac an rìgh. "Seo, seo, seo, seo," ars esan, "a mhic an rìgh," ars esan. "Bi or a bhonn, bi or a bhonn," ars esan. "Tha," ars esan, "obair mhòr ri dhèanamh an seo an-diugh," ars esan. Dh'èirich mac an rìgh 's thug e làmh air cur uime, 's chuir e uime 's dh'fhalbh e a-mach. Nuair a dh'fhalbh e a-mach bha ceatharna dhaoine ana shin agus am bodach agus iad ag obair air gearradh choilleadh. Agus thòisich mac an rìgh còmhla riutha. Agus sin feasgar thuirt am bodach riutha, "Uel," ars esan, "tha an t-àm againn fhìn sgur a-nist," ars esan. "Rinn sinn deagh obair an-diugh," ars esan, "ged a tha ... ged a tha," ars esan, "obair mhòr againn ri dhèanamh fhathast," ars esan. Agus chaidh iad a-staigh, e fhèin 's mac an rìgh. Agus chaidh ... chaidh iad a-staigh, agus ...


dhan àite aca fhèin, agus fhuair iad biadh an sineach, agus chaidh iad a chadal. Agus co-dhiù seothach, gu math tràth sa mhadainn chuala mac an rìgh am bodach ag èirigh.
"Seo, seo, seo, a mhic an rìgh," ars esan. "Bi or a bhonn, bi or a bhonn," ars esan. "Ged a rinn sinn obair mhòr an-dè," ars esan, "tha obair mhòr againn ri dhèanamh an-diugh," ars esan. Agus dh'èirich mac an rìgh, agus bha iad sineach ag obair air ... air sàbhadh na coilleadh agus air a dèanamh plancannan dhith agus air ... air a snaidheadh 's air a' cur air dòigh an sineach nuair a dh'èirich e aig na ... a' cheatharna a bha còmh riutha 's ris a' bhodach. Uel, bha iad ag obair an latha sin oirre, agus bha iad dìreach am bonn aice air a leagail aca," ann am beul na h-oidhche, agus thuirt am bodach riutha, "Seo," ars esan, "fhearaibh," ars esan, "bidh sinn a' sgur," ars esan ... "Tha sinn air gu leòr ... Rinn sinn obair mhath an-diugh," ars esan, "ged a tha obair mhòr romhainn fhathast," ars esan. Agus sguir iad a-nist agus dh'fhalbh e fhèin agus mac an rìgh, agus chaidh iad dhàn uamhaidh a bha seothach, agus chaidh iad, nuair a ghabh iad am biadh, grèim bidhe


an sineach, chaidh iad a chadal. Agus gu math tràth sa mhadainn làrna-mhàireach bha am bodach a' dùsgadh mhic an rìgh. "Seo, seo, a mhic an rìgh," ars esan, "bi or a bhonn, bi or a bhonn. Ged a rinn sinn obair mhòr an-dè," ars esan, "tha obair mhòr againn ri dhèanamh an-diugh fhathast," ars esan. Agus §dh§ dh'èirich mac an rìgh 's chuir e uime 's §shea§ dh'fhalbh e a-mach. 'S nuair a chaidh e a-mach bha na fir a bha a-muigh ag obair, dìreach, 's iad air am #bonn# aice leagail agus iad a' tòiseachadh air a plancadh suas. Agus bha iad ag obair a-nist oirre mar sin. Co-dhiù seothach, thug iad an t-seachdain an seothach air an obair a bha seothach a' §cu§ ... a' dèanamh a' bhàta. Agus rinn iad am bàta co-dhiù. Agus thuirt ... An latha a bha seothach thuirt am bodach a-nist ris ... ri mac an rìgh. "Uel," ars esan, "a-màireach," ars esan, "bidh sinn," ars esan, "ga feuchainn air falbh," ars esan, "agus chì sinn," ars esan, "gu dè nì ... dè nì sinn," ars esan. Uel, 's e seo an rud a rinn iad. Làrna-mhàireach dh'èirich ... dhùisgeadh mac an rìgh, agus nuair a dhùisg e bha


am bàta 's an criutha air a bòrd ... air bòrd, a' feitheamh. Agus nuair a fhuair iad air dòigh, chaidh iad a-nist, chaidh iad air bòrd. Ge brith gu dè an dòigh a's do chuir iad air falbh i, cha deach sin innseadh dhòmhsa. Ach co-dhiù dh'fheuchadh am bàta an toiseach air ... air tìr, 's dh'fhalbh i. Agus dh'fhalbhadh i air ... dh'fhalbhadh i a's an iarmailt. Dh'èireadh i far an talmhainn 's dh'fhalbhadh i a's an iarmailt. Dh'fheuch iad an seo gu muir i. Agus bha i a cheart cho math air a' mhuir 's a bha i air tìr. Bha e coingeis. Uel, bha iad a' falbh leatha mar sineach, agus chunnaic iad an seothach, iad a' seòladh gu h-àrd, agus chunnaic iad fear ana shineach agus e ri sgalladh mhòr agus a chluas ris an sgallaidh, agus e mar gum biodh fear a bhiodh ag èisteachd, gun robh rudeigin a' tighinn às an sgallaidh. "Bheil thu a' faicinn an fhir ud?" ars am bodach, ars esan. "Tha," arsa ... ars am fear a bha ga stiùireadh." "Laigh sìos," ars esan, "faisg air," ars esan. Dh'fhalbh e a-staigh e, faisg oirre leis ... leis


a' bhàta. Agus co-dhiù seothach, nuair a laigh iad faisg air, thàinig am bodach aiste agus dh'fhaighneachd e dheth, "Dè tha thu a' dèanamh an sin," ars esan. "Tha mi ag èisteachd 's a' cluinntinn ana sheo," ars esan. "Dè," ars am bodach, "a tha thu a' cluinntinn an seo?" ars esan. "Tha mi a' cluinntinn," ars esan, "Cailleach Ruadh Èireann ag ràdh," ars esan, "ged a rinn," ars esan, "mac an rìgh," ars esan, "bàta," ars esan, a dh'fhalbhadh air muir," ars esan, "cho math 's a dh'fhalbhadh i air tìr," ars esan, "nach fhaigheadh e an nighean aice fhathast," ars esan, "gus an rachadh e," ars esan, "gu ruige a leithid seothach a rùm aice." Agus 's e seo an rud a rinn iad co-dhiù. "Bheil thu airson muinntearas?" ars esan, am bodach. "Tha," arsa fear na cluaise mòire, fear a bha ag èisteachd. "Ò ma-thà," ars esan, "bi air §bò§ bi air bòrd," ars esan. Thugadh air bòrd am fear sin. Agus ... tha ... dh'fhalbh iad an uair sin agus sheòladh agus


thàirngeadh air Èirinn, agus ràinig iad Èirinn. Agus nuair a ràinig iad Èirinn an seo, thàinig iad a-nuas an àite ana shineach, agus laigh iad ann airson na h-oidhcheadh. Agus làrna-mhàireach nuair a dh'èirich iad an seothach, bha fear na cluaise mòire agus a chluas ri deic. "Seadh," ars am bodach, ars esan, "gu dè ... dè," ars esan "tha thu a' dèanamh an sin?" "Tha mi," ars esan, "a' cluinntinn 's ag èisteachd," ars esan. "Dè tha thu ag èisteachd ris no a' cluinntinn an-diugh?" ars am bodach, ars esan. "Tha mi a' cluinntinn," ars esan, "gu bheil," ars esan, "sèithear," ars esan, "aig ... aig a' Chaillich Ruaidh air a chur air dòigh," ars esan, "'s chan eil ann ach lannsachan," ars esan, "agus ma thèid mac an rìgh an-diugh ann," ars esan, "tha i a' dol ga chur na shuidhe ann," ars esan. Ò Dhia, chaidh mi far mo sgeul. "Ach co-dhiù, mun do ràinig iad sineach, bha iad a' seòladh, agus chunnaic iad fear ana shineach agus e ag obair air bristeadh §cl§ le thòin ag obair air bristeadh clach mhòr a bh' ann. Agus thuirt am bodach ris an fhear a bha ga stiùireadh, "Laigh


sìos faisg air an fhear ud." Agus laigh iad sìos, agus thàinig am bodach a-nall far an robh e. "Dè tha thu a' dèanamh an sin?" ars esan. "Tha mi," ars esan, "a' feuchainn," ars esan, "ris a' chlach a tha seo," ars esan, "a bhristeadh le m' thòin," ars esan, "Bha mi uair," ars esan, "bha mi latha dhe na lathaichean," ars esan, "a bhristinn e," ars esan. Agus ... "Bheil thu airson muinntearas?" ars am bodach. "Tha," ars esan. "Ò ma-thà," ars am bodach, ars esan, "bi air bòrd, bi air bòrd," ars esan. Dh'fhalbh iad 's fhuair iad am fear sin. Dh'fhalbhadh 's thugadh a-mach cuairt air falbh. Thàirngeadh air falbh dhan iarmailt. Agus thàinig iad an seothach agus ... seachad air fear agus a dhà òrdaig an ceannaibh a shlios agus e os cionn locha, agus e a' goradaich os cionn locha mar sin. Agus thuirt am bodach ris an fhear a bha ga stiùireadh, "Laigh sìos," ars esan, "faisg air an fhear ud feuch am faic sinn dè tha e a' dèanamh." Laigh e sìos co-dhiù faisg air, 's thàinig am bodach a-nall far an robh e. "Dè," ars esan, "a tha thu ... tha thu a' dèanamh an sin


a' goradaich," ars esan, "os cionn an locha?" ars esan. "Innsidh mi sin dhut," ars esan. "Bha mise," ars esan, "latha dhe m' lathaichean," ars esan, "a thaomainn an locha," ars esan, "an loch a tha sin," ars esan, "le thrì srùbagan," ars esan, "agus tha mi a' feuchainn air an-diugh," ars esan, "a' dol a dh'fheuchainn air an-diugh," ars esan. "Ò chan e sin as fheàrr dhut a dhèanamh," ars am bodach. "Bheil thu airson muinntearas," ars esan, "a ghabhail?" ars esan. "Tha," ars esan. "Ò ma-thà," ars esan, "thugainn còmh rinne. Bi air bòrd, bi air bòrd sa mhionaid," ars esan. Uel, 's ann mar seothach a bha. Nuair a fhuair e a-nist an triùir bh' ana sheothach, dh'fhalbh iad an uair sin agus sheòl iad air Èirinn. Agus bha .... Nuair a dh'èirich iad... Sheatlaig iad sìos an sineach airson na h-oidhche agus nuair a dh'èirich iad làrna-mhàireach an seothach, bha Cluas Mhòr ... bha ... agus a chluas ri deic. Agus dh'fhaighneachd am bodach dha "Dè," ars esan, "tha thu a' cluinntinn an-diugh?" ars esan. "Tha mi a' cluinntinn i ag ràdh," ars esan, "tha i air


sèithear," ars esan, "fhaighinn," ars esan, "agus deiseil," ars esan, "airson mhic an rìgh," ars esan, "g' eil e a' dol ann an-diugh," ars esan, "agus tha i a' dol ga chur na shuidhe ann," ars esan, "agus chan eil sìon ann," ars esan, "ach tòrr lannsachan." "Ò," arsa fear na tòine cruaidhe," ars esan, "chan e a thèid an sin idir," ars esan. "'S ann a thèid ann mise," ars esan. Agus 's ann mar seothach a bha co-dhiù. Nuair a fhuair iad air dòigh 's a h-uile sìon, sheòladh air falbh, agus ràinigeadh caisteal Rìgh Èireann. Agus ràinig iad ... Chaidh iad ... Chaidh iad suas chun an taighe, agus dh'fhiathaicheadh a-staigh iad. Agus nuair a chaidh iad a-staigh an seothach, rugadh air mac an rìgh agus dh'fhalbhadh leis, a' dol ga chur na shuidhe a's an t-sèithear a bh' ana sheo. Agus dh'fhalbh Fear na Tòine Cruaidhe agus leum e a-null seachad air, agus bhuail e a thòn a's an t-sèithear, agus rinneadh fearsadan dhith ris an ùrlar. Agus cha robh ach fhuair iad gabhail aca aig a' Chaillich Ruaidh. Agus dh'fhalbh ... Dh'fhàgadh slàn aca. Dh'fhalbh iad. Chaidh iad gu ruige a' bhàta, agus chaidh iad a


chadal ... Ghabh iad tàmh innte an oidhche sin. 'S làrna-mhàireach nuair a dhùisg iad bha Cluas Mhòr an Deic bha i air an deic agus i ag èisteachd. "Seadh," ars am bodach, "gu dè tha thu a' cluinntinn an-diugh," ars esan, "a tha a' Chailleach Ruadh ag ràdh?" "Tha mi," ars esan, "a' cluinntinn i ag ràdh," ars esan, "ged a rinn e siud fhèin," ars ise, "ged a rinn e am bàta a dh'fhalbhas air tìr cho math 's a dh'fhalbhas e air muir, 's ged a rinn i sèithear gun do dh'fhailich an sèithear oirre," ars esan, "tha aige," ars ise, "air an locha seo a thaomadh," ars ise, "le trì srùbagan," ars ise. "An-dà chan eil ... "Chan e nì sin," arsa am fear a thog iad aig an locha, "ach mise," ars esan, "agus nì mise e. "Ach feumaidh ise," ars esan, "a bhith air an taobh eile dhìomsa," ars esan, "mun dèan mi e." Uel, 's ann mar seothach a bha. Nuair a fhuair iad air dòigh a-nist 's a ghabh iad am biadh 's a h-uile sìon, dh'fhalbh


iad chun na pàileis. Ràinig iad a' phàileis. 'S bha seo air a chur ... Dh'fhaighneachdadh an robh e a' dol a dh'fhaighinn na h-ighinn a-nis. Cha robh. Chan fhaigheadh e i gus an taomadh e an loch a bha seo le thrì srùbagan. Agus ... "Uel," arsa ... arsa mac an rìgh, ars esan, "mur an taom mise e," ars esan, "tha fear agam a thaomas e." "Chan eil e gu diofar," ars ise, "cò thaomas e," ars ise, "fhad 's a thèid a thaomadh." "Glè cheart," ars am fear a bha a' dol a thaomadh an loch," ars esan, "taomaidh mise an loch," ars esan, "ach feumaidh tusa," ars esan, "a bhith air an taobh eile dhìomsa," ars esan, "fhad 's a bhios mi ga thaomadh," ars esan, "le thrì srùbagan." Uel, 's ann mar seothach a bha. Dh'fheumadh i siud a dhèanamh. Cha dèanadh iad ach ... Cha dèanadh iad ach siud. 'S mur an dèanadh iad ... Mur an dèanadh e siud dh'fheumadh iad an nighean fhaighinn. Ach co-dhiù, dh'aontaich i a dhèanamh. Agus dh'fhalbh iad a-nist. Fhuair iad deiseil 's dh'fhalbh iad chun an locha. Agus ràinig iad an locha. Agus chuir esan ise air an làimh cheàrr dheth, pìos


bhuaithe mar sin. Agus chaidh e ann am figeir ris an locha, agus tharraing e a' chiad srùbag dheth. Agus nuair a tharraing e 's a chuir e a-mach e air an taobh eile dheth, air an taobh air an robh ise, bha loch eile timcheall oirrese, agus an loch nach deach a thràghadh, bha e air a beulaibh agus bha i ann an eilean far an robh i, a' Chailleach Ruadh. Dh'iarr i a leigeil às a siud. Thuirt am fear a bh' aig an locha nach leigeadh, nach robh esan ullamh dhen locha fhathast. Agus dh'fhalbh e 's chaidh e a's an ath fhigeir ris an locha, agus tharraing e an dàrna srùbag. Agus chuireadh e a-mach i far na chuir e an tè eile a-mach, agus bha i a-nist ... Cha robh sìon an t-saoghal aice a-nist ach aon bhìdeag bheag dhen àite air an seasadh i, nach robh fo uisge. Ò ghrìos i riutha a leigeil às, a toirt às a siud. Thuirt am fear rithe nach fhaigheadh. "Ò gheibh," ars ise, "'s gheibh e an nighean agam uair sam bith." "Uel," ars esan, "ma dh'aontaicheas tu," ars esan, "ana shineach, ma leig mise às a sin thu, gum faigh mac an rìgh, gum faigh e an nighean agad," ars esan, "a's a' cheart t-seasamh bonn," ars esan, "gheibh thu às,


ars esan. "Ach nas lugha na sin," ars esan, "chan fhaigh," ars esan, "'s bheir mise às an treas tè," ars esan, "'s bidh thu còmhla ris." Ò dh'aontaich i siud dìreach. Cha robh aige ach a gabhail dìreach, 's faighinn deiseil 's gun robh nighean an rìgh ... sgrìobh i sìos dìreach a h-uile sìon, gum faigheadh e an nighean. Uel, thugadh às a' Chailleach Ruadh an uair sin. Thugadh às leis a' bhàta i. Thàinig an soitheach mu chuairt. Thogadh ... thogadh an dithis aca, e fhèin agus §f§ i fhèin agus fear na srùbaig. Dh'fhalbh iad an uair sin 's chaidh iad air aghaidh gus na ràinig iad a' phàileis. Nuair a ràinig iad a' phàileis an uair sin, thugadh an uair sin a-staigh dhan phàileis iad, agus fhuair iad gabhail aca glè mhath ann, agus ... muinntir a' chriutha 's a h-uile sìon. Uel, cha robh a-nist rìgh air ann. Cha robh ann ach an nighean. Agus chuireadh an uair sin mu dheoghainn gum biodh i fhèin agus mac an rìgh seo a' pòsadh. Agus chaidh a-nist a' bhanais 's a h-uile sìon air aghaidh, 's fhuair an criutha 's a h-uile duine a bh' ann, a bha mun bhàta, fhuair iad chun na bainnseadh.


Agus a-nist ma bha ... nuair a bha a' bhanais seachad 's a h-uile sìon 's a fhuaireadh a h-uile sìon air dòigh, bha am bodach a-nist a' falbh, thuirt e ri mac an rìgh, "Nist," ars esan, "tha mise a' falbh," ars esan. "Agus," ars esan, "tha mi air ... thusa fhàgail," ars esan, "ann an deagh bhonn," ars esan. "'S chan eil mi ag iarraidh sìon ort," ars esan, "air a shon," ars esan. "Airgead no òr cha ghabh mi," ars esan. "Tha h-uile h-aon dhiubh agad," ars esan, "a-nist," ars esan. "Ach," ars esan, "a' chiad leanabh a bhios agad," ars esan, "gun toir thu dhomh e." "Ò uel," arsa mac an rìgh, "tha a' mhàthair ... tha a' bhean an sin," ars ise, "agus cuir
do cheist oirre mar a chuir thu ormsa e." Uel, rinn e sin. Agus thuirt ise gun toireadh, gun do rinn e glè mhath ris, agus ged a gheibheadh e sin, gum faodadh leanabh eile a bhith acasan fhathast, agus ma tha e a' dol a dhèanamh feum dhàsan, bheireadh i an #gille# dha. Uel, 's ann, mar seothach a bha co-dhiù. Dh'fhalbh am bodach 's dh'fhàg e slàn aca.


Bha mac an rìgh a-nist, e fhèin 's a bhean 's a' Chailleach Ruadh an sin. Cha do thill e dhachaigh idir, ach dh'fhan e an Èirinn. Agus bha e a-nist a' dol air aghaidh 's a' faicinn an àite mar a bha còir aca fhaicinn a dheòidh 's ... Ach co-dhiù dh'fhàs a' bhean aige trom. Agus bha an ùine a' dol seachad, 's chaidh an ùine an seo seachad is gun do rugadh am pàiste, leanabh-gille. Agus an oidhche a bh' ana sheothach, beagan an dèis a bhreith, an oidhche a bh' ana sheothach, chualas bualadh san doras. Agus thàinig ... chaidh mac an rìgh sìos chun an dorais. 'S e chaidh ga fhosgladh. Agus cò bha san doras ach am bodach. "Seadh," ars am bodach, "bheil thu cho math a-nist ri do ghealltanas?" "Ò tha," arsa mac an rìgh, "ach thèid mi suas far eil i fhèin," ars esan. "Tha ... tha an leanabh aice," ars esan. "Thèid mi suas far eil i fhèin, feuch gu dè chanas i." Agus dh'fhalbh e 's chaidh e suas far an robh a bhean, 's dh'innis e dhi gun robh ... gur h-e a bha san doras, gun robh e a' faighneachd mu dheoghainn an leanabh.


"Ò," ars ise, "tha sin glè cheart," ars ise. "Feumaidh sinn," ars ise, "o gheall sinn," ars ise, "feumaidh sinn a thoirt dha. Rinn e glè mhath dhuinn," ars ise, "nuair a fhuair an dithis againn còmhla," ars ise. "Tha sinn ... 's faodaidh sinn," ars ise, "faodaidh Dia," ars ise, "pàiste a chur oirnne fhathast," ars ise. "Agus ma nì e feum dhàsan, 's e làn-dith a bheatha e." Uel, chaidh e sìos co-dhiù 's an leanabh aig ... aice. "Seo a-nist," ars ise. "Sin an leanabh agad," ars ise, "agus tha mi an dòchas gun dèan e gu math dhut," ars ise. "Agus tha mise," ars ise ... "Bheil thu," ars esan, "toilichte ga thoirt seachad?" ars esan. "Ò tha," ars ise, "tha mise làn-riaraichte ga thoirt seachad. 'S tha mi glè thoilichte," ars ise, "a's ... a's an nì a chuir thu orm," ars ise, "agus a rinn a h-uile sìon air a shon," ars ise, "is gu ... is gum biomaid còmhla," ars ise. Agus rug am bodach air an leanabh, agus nuair a rug e air, shìn e dhi air ais e.


"Seo dhut," ars esan, "do leanabh fhèin air ais," ars esan. "Agus tha mi toilichte," ars esan, "gun do chùm thu do ghealltanas," ars esan, "agus esan cuideachd," ars esan. "Agus thèid a h-uile sìon leibh a-nist," ars esan, "gu math fad ur saoghal," ars esan. "Agus bidh mise falbh," ars esan, "agus chan fhaic sibh mise tuilleadh," ars esan. Agus sin mar a chuala mise agus a dh'fhàg mi e fhèin agus i fhèin ann an Èirinn. Agus chan eil fhios a'm cà deach am bodach, co-dhiù thug e an gleann air, no cò an taobh a thug e air.

$AJM$ Ò uel, tha sin math. 'S cò aig a chuala sibh i seo a-nist?
$DAJ$ Ò chuala aig m' athair.

