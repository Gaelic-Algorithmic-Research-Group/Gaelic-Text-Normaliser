Bha bantrach bhochd ann am Barraigh agus bha leanabh mic aice air an robh Iain. Agus cha robh bheòshlaint aice ach a bhith a' dol dhan tràigh a h-uile latha a thogail maoraich i fhèin ... airson i fhèin 's an leanabh a bheathachadh. Nuair bha i san tràigh an latha bha seo chunnaic i bàta air taobh an iar Bharraigh, agus chunnaic i triùir a' cur a-mach bàta beag, agus thàinig iad gu tìr, an sgiobair agus dithis dhe na gillean. Agus thàinig iad a-nuas far an robh i, 's dh'fhaighneachd iad dhi gu dè rud a bh' aice ana shiud. Thuirt i gur e maoraich cladaich, nach robh an còrr biadh aice. "Dè," ars an sgiobair, "an gille beag tha còmhla riut an sin?" "Tha," ars ise, "mac dhomh." "Thoir dhòmhsa e, ma-thà," ars esan, "agus bheir mi leam e agus coimhididh mi às a dheòidh, agus bidh e nas fheàrr agamsa." "À," ars ise, "cha dealaich mi idir ris." "Ò ma-thà," ars esan, "tha thu gòrach. Bheir mise dhut," ars esan, "òr is airgead air a shon." Agus man tuirt iad, le gaol an airgid dheònaich i gun toireadh i an gille seachad.


Agus thug e iuchraichean às a phòcaid, agus thuirt e ris na gillean, "Theirigibh," ars esan, "air bòrd. Agus gheibh sibh," ars esan, "preas a's a' chèibinn agus fosglaibh e, agus gheibh sibh ana shin," ars esan, "agus bheir sibh thugam e." Dh'fhalbh iad agus thill iad leis a' bhocsa. 'S cha do rinn e ach am bocsa 's na bh' ann a dhòrtadh na sgùird. 'S thug e leis an gille air bòrd. Agus sheòl am bàta gu ruige Sasainn. A-nist, aig maighstir a' bhàta bha seachd bàtaichean aige air muir, agus seachd bùthanan air tìr. Agus bha a h-uile bàta a' gabhail chun na bùth aice fhèin le luchd nuair thigeadh iad a-staigh. Agus dh'amais ais latha a choireiginich gun robh na seachd bàtaichean a-staigh còmhla, agus thug an sgiobair suas - thug e suas leis na daoine. Chruinnich e na sgiobairean eile agus thug e, maighstir nam bàtaichean. Thug e dhaibh cruinneachadh àraid air choireigin. Agus thuirt ... thuirt am maighstir an seo, ars esan, "Tha ... tha mise," ars esan, "a-nist," ars esan, "tha mi air fàs sean," ars esan, "agus," ars esan, "chan eil," ars esan, "clann agam," ars esan. "Agus chan eil duine agam," ars esan, "aig am fàg mi m' airgead. Agus," ars esan ris an fhear a bha seothach, an fhear aig an d' fhuair an gille, tha," esan esan, "'s tusa," ars esan, "as fheàrr leam dhe na daoine uile gu lèir." Thuirt an uair sin, an sgiobair, "tha," ars esan, "gille agams," ars esan, "air bòrd," ars esan, "o chionn


an fhad 's a dh'ùine. Tha mi a' smaoineach gun robh e ochd bliadhna deug a dh'aois an uairsin gun leigeil aiste idir." "Cha robh fhios agamsa gun robh leithid a dhuine idir ann. Thalla," ars esan, "ga iarraidh." Dh'fhalbh e sìos chun a' bhàta 's thug e a-nuas an gille. Agus 's e Iain Albannach 's e an t-ainm a bh' air a' ghille an toiseach nuair a thug e leis e, ach 's e Iain mac a' mhaighstir a thug esan air, a chionn gur e fhèin maighstir a' bhàta. Dh'fhaighneachd maighstir a' bhàta dhen ghille "Cò," ars esan, "'s fheàrr leat falbh," ars esan, "còmhla ri d' athair air a' mhuir, no fuireach," ars esan, "air tìr," ars esan, "agus nì mise," ars esan," dhìot." "Well," ars esan, "'s ann air a' mhuir a fhuair mise mo thogail. 'S ann air a' mhuir a bha mi a-riamh. Ach," ars esan, "ma tha sibhse airson gum fan mi air tìr," ars esan, "fanaidh mi air tìr." "Well, ceart gu leòr, ma-thà," ars esan, "thèid thu air tìr," ars esan, "agus gheibh thu ... Bidh thu," ars esan, "bidh thu os cionn tè dhe na bùithtean agam." Agus sin mar a bha. Chaidh ... chaidh ... fhuair ... maighstir an t-soithich fhuair e an gille agus chuir e a thè dhe na bùithtean e. Agus tha e coltach gun robh e a' dèanamh glè mhath innte. Agus nuair a thill am bàta a-rithist bha an gille, bha làmh aige


a's na bùithtean aile gu lèir. Agus dh'fhaighneachd e an seo an dàrna turas dheth. "Cò," ars esan, "'s fheàrr leat an-dràsta falbh," ars esan, "a-rithist air a' mhuir no fuireach air tìr?" "Well," ars esan, "tha a cheart cho math leam," ars esan, "a' mhuir a leantail." Agus bha e an uair sin air fàs suas, agus bha e fhèin gus a bhith na sgiobair air a' bhàta air ais. Agus ... tha... dh'fhalbh am bàta an uair sin leotha, agus 's e luchd guail a chuir iad dhan bhàta, agus 's ann dhan Tuirc a chaidh iad leis an luchd guail. Agus chaidh iad sìos dhan Tuirc, agus ghabh an gille... ghabh Iain, ghabh e suas sràid feuch am faiceadh e an t-àite. Agus dè chunnaic e ach dithis dhaoine 's an seacaidean dhiubh agus rudeigin aca eatarra, agus iad ag obair air an rud a bha seo le dà phìos iarainn. Chaidh e suas far an robh iad agus nuair a ràinig e gu dè bh' aca ach corp duine. 'S h'fhaighneachd e dè bha dùil aca a dhèanamh. 'S thuirt iad gun robh an uiread-se a dh'airgead aca ri fhaighinn bhuaithe fhad 's a bha e beò, agus o nach d' fhuair iad an t-airgead gun robh iad dol ga fhaighinn a's a' chorp. "Well," ars esan, "ma bheir sibh dhòmhsa e," ars esan, "pàighidh mi dhuibh e," ars esan, "agus tìodhlaicidh


mi fhìn e!" Sin mar a bha. Phàigh e an t-airgead dhaibh, 's thug e fhèin leis corp an duine 's thìodhlaic e an corp. 'S chùm e roimhe an uair sin pìos eile dhen rathad. Ach chunnaic e seothach, chunnaic e grunnd mòr dhaoine cruinn, agus teine mòr. Agus nuair a ràinig e iad bha boireannach 's i leth-rùisgte eadar iad 's an teine. Agus chaidh e suas far an robh iad. Dh'fhaighneachd e, "Dè," ars esan, "a tha sibh a' dèanamh an seo?" "Well, tha ... tha dùil againn," ars esan ... ars iadsan, "am boireannach a tha seo a losgadh. Tha dithis bhoireannach ann a fhuair an Turcach grèim orra air bàta agus bha tè aca gealltainn gum pòsadh i e agus bha i ga chur seachad o latha gu latha. 'S mu dheireadh thall cha phòsadh i idir e. 'S dh'òrdaich e," ars esan, "i fhèin 's an tè bha còmhla rithe a losgadh. Loisg sinn," ars esan, "tè aca mar-thà," ars esan. "Tha sinn a' dol a losgadh na tè seo fhathast." "Well," ars esan, "bheir mise dhuibh," ars esan, "òr 's airgead," ars esan, "agus ma bheir sibh dhomh e. 'S faodaidh sibh a ràdh ris-san gun do loisg sibh i." Agus thug iad dha i 's phàigh e an t-airgead, 's thug e leis air bòrd e. 'S chòmhdaich e le aodach i, 's bha i aige ana shineach.


Thill e nuair sin air ais a Shasainn, agus bha am boireannach aige air bòrd fad an t-siubhail. Agus nuair a bha iad a' falbh an dàrna triob a-rithist 's ann dhan Spàinn a bha iad a' dol. Agus thuirt ise ris, "Well," ars ise, "shàbhail thu mo bheatha dhòmhsa," ars ise, "agus nam biodh tu cho math," ars ise, "agus gun dèanadh tu an rud a dh'iarainn ort." "Well," ars esan, "nì mi sin." "Gheibh thu," ars ise, "thèid thu air ... gheibh thu," ars ise luchd sgadain, agus thèid thu," ars ise, "dhan Spàinn leis. 'S nuair a bhios an luchd agad," ars ise, "air bòrd, thig thu," ars ise, "far a bheil mise mum falbh thu." Agus fhuair e luchd air bòrd, agus thàinig e far an robh ise air ais. Agus bha i an deòidh deise a cheannach dha. Agus thuirt i. "Nuair a thèid thu," ars ise, "dhan an Spàinn," ars ise, "cuiridh tu ort," ars ise, "an deise a tha seo." Agus thug i dha leabhar a bhiodh a leughadh, agus thug i dha fìdeag a bhiodh e a' seinn. "'S nuair a thèid thu," ars ise, "air tìr a's an Spàinn, a' chiad Didòmhnaich," ars ise, "an dèidh dhut an Spàinn a ruighinn thèid thu dhan eaglais. Agus chì thu," ars ise, "an rìgh 's a' bhanrighinn a' dol


a-staigh. 'S suidhidh," ars ise, "a' bhanrighinn air làimh thoisgeil an rìgh ... làmh dheas an rìgh agus suidhidh tu fhèin," ars ise, "air an làmh thoisgeil. Agus a' chiad duine a thèid a-mach às an eaglais bidh thusa a-mach. 'S chan fhan thu duine sam bith," ars ise, "mur am bruidhinn an rìgh 's a' bhanrighinn riut." Well, dh'fhalbh e ... dh'fhalbh iad dhan Spàinn. 'S nuair a ràinig iad an Spàinn a' chiad Didòmhnaich an dèidh dhaibh an Spàinn a ruighinn, chaidh esan dhan eaglais. Agus chunnaic e mar a thuirt ise. Chunnaic i rìgh 's a Chunnaic e an rìgh 's a' bhanrighinn a' dol a-staigh. 'S shuidh e fhèin air làmh thoisgeil an rìgh. 'S nuair a bha seo àm tighinn a-mach chaidh e a-mach. 'S bha iad ag èigheach às a dheòidh 's chan fhuiricheadh e ri duine. Thill e. Bha e mar sineach an dàrna Sàbaid a-rithist, 's chaidh e ann, 's an treas Sàbaid. Ach an seo an treas Sàbaid thàinig an rìgh 's a' bhanrighinn a-mach an toiseach, agus dh'fhuirich gach duine air gach taobh dheth. Well, bha beathach-eich aige agus gille leis. Agus sheas duine aca air gach taobh dhen bheathach eich. Agus nuair a thàinig iad a-mach, thàinig esan a-mach, bhruidhinn iad ris.


Agus thuirt iad ris a dhol còmhla riutha dhan a' phàileas. Cha robh esan airson a dhol ann idir, ach thug iad air a dhol ann. Agus ràinig iad am pàileas. Nuair a chaidh biadh 's a h-uile sìon seachad thuirt a' bhanrighinn ris, "Na ceilibh," ars ise, "ormsa dad," ars ise, "tha mi a' dol a dh'fhaighneachd dhibh." "Ò," ars esan, "dad sam bith," is urra mise innse," ars esan, "cha cheil mi oirbh e." Well, tha ormsa," ars ise, "gur e làmh boireannaich," ars ise, "a chuir am fàinne mu d' làimh," ars ise, "a thug dhut an fhìdeag a bha thu seinn 's an leabhar tha sibh a' leughadh 's a thug dhut an deise a tha sin." "Ò cha cheil gu dearbh," ars esan, "'S e làmh boireannaich," ars esan, "a thug dhòmhsa," ars esan, "a h-uile sìon dhe na rudan a bha sin." "Càit an d' fhuair thu i?" "Ò well, fhuair mise e," ars esan "a's an Tuirc," ars esan, "'s i a' dol ga losgadh. Agus shàbhail mi i," ars esan. "Cheannaich mi," ars esan, "le òr 's le airgead i. 'S tha i agam," ars esan, "ann an Sasainn. Tha i ann an rùm ann an Sasainn agam," ars esan. Thuirt an rìgh an uair sin gun robh seanalair aigesan, agus gun robh i ... gun robh i a' gealltainn a phòsadh, agus nach robh mu dheireadh thall nach robh i airson a phòsadh idir, agus


gun do chuir esan air falbh i air bàta, i fhèin agus bana-chompanach dhi, feuch an dìochuimhnicheadh e mu deoghainn, 's gun do rug na Turcaich orra air a' chuan air a' bhàta, agus gun robh dùil acasan nach cluinneadh iad guth mun deoghainn tuilleadh. Agus ... "Well, ma-thà," ars esan, "Thèid mise," ars esan, "ga h-iarraidh air ais." "Ò na dèan sin a sin idir," ars ... ars an rìgh, ars esan. "Ach gheibh sinn fhìn bàta agus cuiridh sinn fhìn," ars esan, "bàta ga h-iarraidh," ars esan, "agus falbhaidh tu fhèin," ars esan, "còmhla riutha. Agus gheibh thu," ars esan, "ri pòsadh i," ars esan "agus leth na rìoghachd fhad 's is beò mise," ars esan, an rìgh, "agus an rìoghachd uileag," ars esan, "nuair a bhàsaicheas mi." Fhuaireadh bàta air dòigh. Ach tha e coltach gun d' fhuair an seanalair a-mach air dhòigh air choireigin gun robh am bàta a' falbh a dh'iarraidh ... a Shasainn, agus 's ann a phàigh e feadhainn dhe na gillean airson gun toireadh iad air bòrd gun fhiosta e, gun fhiosta dhan an sgiobair, gun cuireadh iad am falach e. Agus sin mar a bha. Thug iad an seanalair air bòrd gun fhiosta. Agus chuir iad am falach a's a' bhàta e.


Ràinig am bàta Sasainn, agus thugadh ise air bòrd, am boireannach air bòrd. Agus bha iad a' tighinn latha co-dhiù agus bha i gu math ciùin. Tha mi cinnteach gur e bàta... sheòl a bh' ann aig an àm, agus cha robh breeze ann. Agus bha eilean brèagha faisg orra. Agus 's ann thuirt Iain ri sgiobair a' bhàta, "Cuiridh sibh mise," ars esan, "air tìr a's an eilean," ars esan, "a shealgaireachd," ars esan, "gus an tig soirbheas." Agus chuir iad air tìr san eilean e. Agus nuair a chuala an seanalair seo gun deach an sgiobair air tìr san eilean 's ann a gheall e tuilleadh pàighidh dhaibh nam fàgadh iad ana shin e. 'S dh'fhàg iad Iain air an eilean. 'S nuair a thill am bàta air ais dhan Spàinn chuireadh fios chun an rìgh. Well, nuair a chuala ise, am boireannach, gun do chailleadh a leannan 's gun robh e air tìr air an eilean, b' fheudar dhaibh a ceangal. Chaidh e far a cinn. Agus chuireadh brath chun an rìgh mar a bha an nighean. 'S bha an gnothach an uair sin cho dona 's a bha e a-riamh. Agus bha ... chaidh an rìgh 's a' bhanrighinn gu


mulad 's gu bròn 's an nighean air a dhol ceàrr 's gun sgeul aice air a leannan. Ach bha Iain air an eilean. Agus oidhche dhe na h-oidhcheannan 's e air an eilean 's e air fàs ... an ùine air a dhol seachad 's ... Cha robh e, ach a' tighinn beò air maorach 's air gnothaichean dhen t-seòrsa sin. 'S bha an t-aodach air cnàmh dheth 's bha an fheusag air fàs 's am falt 's a h-uile rud a bh' ann. Ach oidhche dhe na h-oidhcheannan dh'fhairich e iomradh bàta a' tighinn chun an eilein. Agus chuala e guth duine ag ràdhtainn, "Tha thu ana shiud," ars esan, "Iain. Thig a-nuas," ars esan, "neo thèid mise suas gad iarraidh-sa." Ò b' fheàrr leis bàs fhaotainn air an eilean, bha e a' ràdh, na ... na a dhol ga ghlacadh. Ach co-dhiù chaidh e sìos chun a' chladaich. Agus dh'fhaighneachd an duine a bha sa bhàta dheth, "Cò," ars esan, "as fheàrr leat ... Dè," ars esan, "a bheireadh tu a dhuine a bheireadh às an eilean thu?" "À well," ars esan, "bha uaireigin a bheirinn ... Bha gu leòr agamsa a bheirinn seachad," ars esan, "do dhuine a bheireadh às mi, ach chan eil dad agam an-diugh." "Eil thu a' dol a thoirt do rìoghachd," ars esan, "seachad?" "Ò chan eil rìoghachd agam, 's tha mi cinnteach nach bi," ars esan. "Ach nam biodh" ars esan, "bheireadh."


"Theirig a-nuas mar seo," ars esan, "ma-thà, 's suidh shìos an deireadh a' bhàta." Chaidh Iain sìos 's shuidh e an deireadh a' bhàta. 'S dh'fhaighneachd am fear a bha sa bhàta dha, "Cò b' fheàrr ... cò 's fheàrr leat," ars esan, "a dhol dhan Tuirc," ars esan, "na a dhol dhan Spàinn?" "'S fheàrr leam," ars esan, "a dhol dhan Spàinn." Ràinig iad an Spàinn. Agus chaidh e suas gu taigh-seinnse a bha an sineach. Bha e ann reimhe nuair a ràinig e an toiseach. Agus ged a bha an ùine air a dhol seachad 's Iain mar a bha e dh'aithnich bean an taigh-sheinnse e, agus dh'fhaighneachd i "An e seo Iain?" 'S thuirt e gur h-e. "Nach bochd," ars ise, "mar a thachair dhut!" Dh'fhalbh i 's chuir i pìos gu bùth tàilleir, 's rinneadh deise aodaich dha, 's fhuair i borbair 's thugadh dheth am falt 's a h-uile sìon 's ... A' chiad latha chaidh e a-mach 's an deise air, 's e air e fhèin a ghlanadh 's a h-uile dad, thàinig ... 'S ann a sheinn e an fhìdeag, 's tha e coltach gun cuala nighean an rìgh an fhìdeag i agus dh'aithnich i cò bh' ann. Agus dh'fheuch iad ri cumail, ach ... Chùm iad a' chiad triob i, ach air an treas triob a sheinn e an fhìdeag fhuair i às. Agus thàinig i na choinneamh, agus bha i nuair sin stòlda gu leòr. Chuireadh an uair sin fios chun an rìgh gun robh


an leannan aig an nighinn air tilleadh 's gun robh i math gu leòr. Agus 's ann an uair sin a chuireadh mu dheoghainn gum pòsadh e i, nighean an rìgh. 'S rinn e seo. Fhuair e ... Phòs e nighean an rìgh 's fhuair e leth na rìoghachd fhad 's bu bheò an rìgh, agus an rìoghachd uileag nuair a bhàsaich e. Bha triùir mhac aige. Agus oidhche dhe na h-oidhcheannan 's e a-staigh chuala e gnogadh san doras. Agus thuirt am fear a bha san doras, "Faodaidh," ars esan, "do rìoghachd," ars esan, "'s do chlann a bhith agad," ars esan, "agus mo bheannachd-sa còmhla ris a sin. Eil cuimhne agad," ars esan, "nuair a phàigh thu," ars esan, "an uiread seo dh'airgead," ars esan, "airson corp duine a's an Tuirc? Sin agad," ars esan, "mo chorp-sa," ars esan. "Beannachd leat," ars esan. "Chan fhaic thu mise," ars esan, "tuilleadh."

An innis sibh dhomh fhathast cò an leabhar a's do leugh sibh sin, a Dhòmhnaill?
DA Còmhradh nan Cnoc.
Seadh gu dearbh. Agus dè fhad 's
Bha dà ... bha dà ...
Bha dà leabhar ann
Bha dà Bha dà ... Bha dà ainm car a's an leabhar. Bha Còmhradh nan Cnoc air pàirt


dhen leabhar, 's bha Còmhradh a' Chladaich air pàirt eile dhen leabhar.
Seadh
Tha a-nist an ùine cho fada bhuaithe 's nach eil cuimhne agamsa gu dè an còrr bha 's a ... bha san leabhar a tha sineach, ach ...
Cia mheud bliadhna o leugh sibh e?
Stòiridh
Seadh. Cia mheud bliadhna o leugh sibh e?
Ò tha mi a' creidsinn gu bheil còrr is dà fhichead.
Gu dearbh. Nach ann agaibh a tha a' chuimhne.
Còrr is dà fhichead.

