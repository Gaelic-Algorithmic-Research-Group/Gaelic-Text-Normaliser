Bha mòran chruitearan an siud an Uibhist an seo uaireigin, a-mach air an taobh an ear, cus a bharrachd 's air na th' ann an-diugh. Agus bha cruitear a-muigh aig bun Loch Baghasdail an sin, agus dh'fhàg e an t-àite agus dh'fhalbh e gu ruige Aimeireaga. Agus chaidh seann bhodach a bh' ann a dh'iarraidh an àite, agus gille òg eile còmhla ris. Bha iad le chèile, thachair dhaibh e a bhith còmhla a's an oifis an Aisgearnais. Agus 's e Teàrlach Gòrdan 's e bha na ... an uair sin a' fuireach ann an Aisgearnais, bràthair dhan fhear aig an robh an oighreachd. Well, cha robh fios aig Eàirdsidh co-dhiù bheireadh e dhan ghille òg an t-àite no bheireadh e dhan bhodach e. Ach thuirt e riutha, "Well, ma-thà," thuirt e, "chan urra mise sìon a dhèanamh ribh," ars esan, "ach a' chiad fhear a bhios aig an tobhtaidh agaibh 's ann leis a bhios an t-àite." "Ò well,"  ars am bodach, "ma tha, cuiridh sin a


dhìth ormsa e," ars esan. "Ò well, chan eil cothrom agamsa air," ars am bàillidh." Dh'fhalbh an dithis aca. Chùm iad a-mach am monadh. Shealladh an gille an-dràsta 's a-rithist às a dheòidh 's bha am bodach a' tuiteam air an deireadh. Mu dheireadh cha robh sgeul aige air a' bhodach. Agus, ò bha ùine gu leòr aige bhith aig a tobhta mun ruigeadh am bodach. Chùm e air aghaidh, ach nuair a nochd e ris an tobhtaidh bha am bodach na shuidhe air an tobhtaidh. "Ò chaill thusa i," ars esan 's e a' tionndadh. "An e an Donas fhèin a thog thu?" ars am fear eile 's e a' tionndadh ris. Bha am bodach cho eòlach 's ghabh e a h-uile rathad bu ghiorra na chèile, 's cha robh an gille ach a cumail roimhe straight an aghaidh gach bruthaich, agus 's e am bodach a ghlèidh an t-àite.
'S e dìreach. 'S cha robh ... cha robh sin ach sin fhèin.
Cha robh.
Glè mhath.


