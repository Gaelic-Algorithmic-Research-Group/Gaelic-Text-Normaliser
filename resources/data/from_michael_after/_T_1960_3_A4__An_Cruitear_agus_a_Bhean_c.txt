Informant : Angus MacLellan, Frobost, South Uist.
Collector : Calum I. MacLean
SA 1960/3 A4

An Cruitear agus a Bhean.

Bha an cruitear a bha seo 's cha robh aige ach e fhèin 's a bhean, 's bhiodh esan a-mach a h-uile latha, 's bhiodh a bhean ag obair a-staigh. Bhiodh i trang gu leòr. Bhiodh esan a' gearan nach robh a bhean a' dol a-mach ga chuideachadh gun robh cuideachadh aig a h-uile duine a bha sa bhaile ach esan. Bhiodh a bhean ag ràdh gun robh ise trang gu leòr a-staigh far an robh i. "Ò, nach ann an sin a tha an obair airson gun tèid thu suathadh trì troighean de dh'ùrlar fad an latha." "Well, ma-thà," ars ise, "nach fhan thu fhèin a-staigh an-diugh, 's dèan a h-uile car a bha mise a' dèanamh, 's thèid mise a-mach nad àite fhèin a threabhadh. 'S iomadh latha a bha mi a' treabhadh aig d' athair mun do phòs mi a-riamh thu." "Ceart gu leòr," ars esan. Dh'fhalbh ise a-mach a threabhadh na àite fhèin, 's dh'fhan esan a-staigh. "Feumaidh tu a-nist," ars ise, "a h-uile sìon," ars ise, "bha mise a' dèanamh a dhèanamh. Bheir thu bhiadh dha na cearcan 's dha mhuic, agus bheir thu rud dhan laogh. Bleoghainn a' bhò, 's tha maistreadh agad ri dhèanamh." "Ceart gu leòr. 'S dòcha ged a bhiodh nach ruiginn a leas a bhith fad an latha ris."


"Ò ceart gu leòr, ma-thà, biodh mo dhìnneir-sa deiseil agad nuair a thig mi." Dh'fhalbh ise. Dh'fhalbh esan 's chuir e a-staigh a' bhò 's e a' dol ga bleoghann, a' dol a thoirt rud dhan laogh. Bhleoghainn e a' bhò 's nuair a bha e ullamh a' bhleoghann na bà, sheall a' bhò air a cùlaibh, 's nuair a chunnaic i a' bhanchag neònach a bha foipe chuir i thairis breab air a' pheile, 's 's ann an ceann eile na bàthcha a stad e. Dhòirteadh am peile. Cha robh sìon aige a gheibheadh an laogh 's bha an laogh a' rànaich. "Ò droch coinneamh ort!" Dh'èirich e air a' bhoin le maide 's chuir e a-mach às an taigh i. "Ach 's e an rud a nì mi, nì mi maistreadh agus bheir mi roinn dhen bhlàthaich dhan laogh, 's cumaidh e sàmhach e gu feasgar." 'S e seo a rinn e. Dh'fhalbh e 's chuir e an t-uachdar a's a' chrannachan 's thòisich e air maistreadh. Sheall e an seo a-mach air a' bhoin 's cha rachadh ... eadar an fhochann a bh' aige, rud a chuir e tràth, nuair a sheall e a-mach bha a' bhò a's an fhochann. Ghabh e na leum a thilleadh na bà, 's thug e leis maide. 'S cha do chuimhnich e air an doras a dhùnadh 's a-staigh a bha a' mhuc. Leag i an crannachan. Chruinnich na cearcan 's an cù 's na cait


timcheall air. Shràc esan a' bhò a-nall chun an taighe 's nuair thàinig e a-staigh bha a' mhuc a' dèanamh a #leithbheinn# air a' chrannachan. Cha do rinn e sìon ach a h-uile sìon a bh' ann a §sg§ sguabadh a-mach chun a' chnuic. "Ò thalla, nighean an àbharsair. Cha do stad thu a-riamh gus do rinn thu crois." Dh'fhalbh e seo 's sheall e a-mach a-rithist, 's bha a' bhò a's an fhochann a-rithist. Thòisich e seo air ruith na bà feuch am faigheadh e grèim oirre 's teadhair a chur oirre. "Chan fhaigh mise tùrn a dhèanamh agad." Agus chuir e ... Bha a' bhò 's an caothach oirre 's an t-eagal aice roimhe an dèidh na fhuair i dhen mhaide. Fhuair e seo a cur a-staigh dhan bhàthaich. Fhuair e teadhair cartach 's chàirich e air a' bhoin i. Cha leigeadh an t-eagal leis cipein a bhualadh oirre mun suainteadh an teadhair mu casan o nach robh i eòlach air teadhair. Thug e gu ceann an taighe i, 's smaointich e gun toireadh e a-staigh ceann na teadhrach air an t-similear, agus gun aithnicheadh e air an teadhair nam biodh %struggle% sam bith air a' bhoin a-muigh. 'S e seo a rinn e. Thug e a-staigh i 's seo a' phoit. Bha an t-àm aige dèanamh airson na dìnneireach, 's chuir e a' phoit air teine 's


uisge innte, 's dh'fhalbh 's fhuair e am peile 's e a' dol a dh'iarraidh peile uisge. Dh'fhalbh e na ruith, 's nuair e thàinig e timcheall ceann an taighe 's a chunnaic a' bhò e - Bha esan an dèidh ceann na teadhrach a cheangail ris §sl§ an t-slabhraidh a bha a' crochadh na poite. Thug a' bhò spìonadh air an teadhair. Siud suas far an robh a' phoit dhan an t-simileir 's dhòirt i an t-uisge a's an teine 's bhristeadh a' phoit. Thòisich a' bhò air gearradh leum 's chaidh an teadhair ma casan 's thuit i. Thill esan 's cha do rinn e ach an teadhair a ghearradh leis an sgithinn 's a' bhò a leigeil mu sgaoil. Dh'fhalbh e. Nuair thàinig e a-staigh leis an uisge bha a' phoit na pìosan far bu chòir an teine a bhith, 's cha robh teine no poit aige. Cha robh fios aige gu dè rud a dhèanadh e. Sheall e a-mach 's bha a' bhean a' tighinn leis na h-eich gu a dìnneir, 's cha robh dìnneir 's cha robh teine 's cha robh sìon aige. 'S dh'fhalbh e na coinneamh 's ... "Ò thalla, a ghalad," ars esan, "'s e a' toirt bhuaithe nan each, "chan eil fhios agamsa gu dè rud a nì thu a-staigh an sin. Ach cha chan mise guth tuilleadh riut," ars esan, "gu dè rud a bha thu a' dèanamh," ars esan -


Sin agaibh mar a dh'èirich dhan fhear a dh'fhuirich an àite na mnatha a-staigh.

