Informant : D.A. Johnson, Aird Mhór, South Uist.
SA 1969/123 A4.
Collector : A.J. MacDonald

Fichein, Foichein agus Dòmhnall. AT1535

Uel, chuala mise mar siud mar a bh' ann triùir fhearaibh agus 's e car de nàbaidhean dha chèile a bh' annta. Agus bha a h-uile fear a-riamh aca 's ann ... bha e a' fuireach còmh ri a mhàthair. Bha a mhàthair còmhla ris. Agus 's e ainm dhaibh, bha Fichein air fear aca agus Foichein air fear eile agus Dòmhnall air fear eile dhiubh. Agus bha Dòmhnall ana sheothach bhiodh e daonnan a' toirt ... a' dèanamh chleas air an fheadhainn eile, a' toirt an car asta ann an iomadach dòigh. Agus bha e gan ruighinn uaireannan. Ach 's e an triop a bh' ana sheothach ga brith gu dè an rud a rinn e orra co-dhiù rinn iad suas gum pàigheadh iad Dòmhnall air a ... air a shon. Agus 's e an rud a rinn iad dh'fhalbh iad agus gun Dòmhnall a-staigh agus mharbh iad a


mhàthair. Agus nuair a thàinig Dòmhnall dhachaigh, fhuair e a mhàthair marbh. Agus thuig e a-nist cò ... cò rinn e. Agus 's e an rud a rinn e nuair a dhorchnaich i, dh'fhalbh e le a mhàthair agus thìodhlaic e i. Agus cha robh ... co-dhiù feasgar làirne-mhàireach, feasgar an làirne-mhàireach cò thàinig an rathad ach Fichein is Foichein. Agus cha robh ... chan fhaca iad màthair Dhòmhnaill idir. "Càit," ors, ors àsan, "bheil do mhàthair a Dhòmhnaill?" "Ò," ors esan, "bhàsaich mo mhàthair," ors esan. "Do §bhà§ .... cuin ... cuin", ors àsan, "a tha thu a' dol ga tìodhlacadh?" "Thod," orsa Dòmhnall, "chan eil mise a' dol ... cha do thìodhlaic mise mo mhàthair. Chan eil mi a' dol ga tìodhlacadh ann. Tha mise mo mhàthair," ors esan, "bha mi leatha," ors esan, "air a' mhargadh," ors esan. "Tha," ors esan, "airgead mòr ga fhaighinn oirre ana shiud," ors esan.


Cha robh ... Chan eil agad ach a dhol ann," ors esan, "agus ag èigheach "Ròp, ròp air cailleachan marbha 's iad a' breith an airgid," ors esan, "'s gheibh thu," ors esan, "rud sam bith orra. 'S dh'fhàg ... Reic mi mo mhàthair," ors esan, "air ... air a' mhargadh." "Ach saoil thusa," ors àsan, "nam marbhamaid fhìn ar màthair," ors esan, "am faigheamaid rud?" "Gu dè bhacadh sibh?" orsa Dòmhnall. "Nach fhaigheadh sibh iad a cheart cho math 's a fhuair mise." 'S e seo an rud a rinn iad co-dhiù. Thill na fir dhachaigh agus mharbh a h-uile fear a-riamh dhiubh a mhàthair. Agus an làirne-mhàireach dh'fhalbh iad chun a' mhargadh leotha, agus iad aca ann am poca air am muin agus iad ag èigheach "Ròp, ròp air cailleacha marbha 's iad a' breith an airgid."


Och, cha robh cù na creutair nach do chuireadh umhail air 's chuireadh poileasman às an deòidh. 'S chan eil fhios gu dè an dìol a rinneadh air ... air Fichein 's air Foichein air sàilleibh an obair a bh' aca. Ach co-dhiù seothach thìodhlaic iad am màthair. Agus bha iad mionnaichte seo gun toireadh iad a phàigheadh à Dòmhnall. Agus bha iad a' dol air aghaidh an seothach. Ach an latha a bha seothach co-dhiù rinn iad suas gun rachadh iad an lùib Dhòmhnaill agus gum bàthadh iad e. Agus 's e seo an rud a rinn iad. Chruinnich iad ... Thàinig iad dhan taigh aige 's rugadh air Dòmhnall 's cheangladh suas e agus chuireadh ann am poca e. Agus dh'fhalbh iad leis ... le Dòmhnall a's a' phoca. Thuirt an seothach an dàrna fear ris an fhear eile nuair a bha iad ... bha iad a' dol seachad air taigh-seinnse a bha sineach agus thuirt iad sin, "Thèid


sin a-staigh ana sheo agus gabhaidh sinn deagh dhrama ma falbh sinn leis ga bhàthadh." Agus dh'fhàg iad am poca a-muigh ri taobh an rothaid. Bha an taigh-seinnse ri taobh rathad mòr a bh' ann agus bha ... dh'fhàg iad am poca a-muigh ri taobh an rathaid. Agus chaidh iad a-staigh. 'S e ... Thòisich Dòmhnall 's e a's a' phoca, thòisich e air èigheach a's a' phoca, "Ill, ill, laideag, ill ill, lideagaich," ors esan, "mise a' dol a fhlathanas," ors esan. "Oll, oll, loideagaich, mise a' dol a fhlathanas." Bha e ris an iorram a bha sin a's a' phoca. Agus bha fear a' tighinn an rathad agus dròbh de bheothaichean aige, de aighean is beothaichean aige. Bha e a' falbh ... co-dhiù bha e a' dol gu margadh leotha no cà robh e a' dol co-dhiù. Ach chuala e an duine a bha ag obair a's


phoca. Agus chaidh e a-null far an robh e. Agus bha Dòmhnall ag obair air an iorram a bha siud sin. "A dhuine," ors am fear sin, ors esan, "Nach leig thu mise treiseag ann?" ors esan. "Ò cha leig," orsa Dòmhnall "Cha leig, cha leig," ors esan. "Thod," ors am fear eile, ors esan, "leig mise treiseag ann," ors esan. Agus leag e seothach air Dòmhnall co-dhiù gus an tuirt Dòmhnall ris, "Siuthad ma-thà, fuasgail am poca 's gheibh thu ann treis." Agus dh'fhalbh an duine sin 's dh'fhuasgail e am poca 's fhuair Dòmhnall a-mach às. Nuair a fhuair Dòmhnall an duine a's a' phoca bhaganaich e gu teann cruaidh am poca. Agus dh'fhàg e e ana shineach. Agus dh'fhalbh e agus ghabh e ma chùlaibh an stoc a bh' aig an fhear eile agus thug e


leis e. Ach thàinig àsan an seothach nuair a bha iad buidheach deoch, Fichein is Foichein, a-mach. Agus 's e a' chiad rud a rinn iad, thug iad breab dhan phoca. "Ò stadaibh, stadaibh," ors am fear a bha 's a' phoca. "Mise a th' ann, mise a th' ann!" "Tha fhios a'm," ors ... orsa fear acasan, "gur e tusa th' ann, a mhic an fhir ud, ach ... ach bheir sinne ort nach dèan thu an còrr oirnn ach na rinn thu." Dh'fhalbhadh leis a' phoca co-dhiù. Agus ghabh iad air falbh. Agus ràinig iad an cladach. Cha d' rinneadh ach breith air a' phoca 's a chaitheamh a-mach air a' mhuir. Dh'fhàgadh ana shiud e. Dh'fhalbh iad. "Thalla," thuirt iad riutha fhèin, an uairsin, "Thalla, cha chuir thu an còrr dragh oirnne ach na chuir. Agus cha toir thu an car asainn ach na rinn thu. Agus seat an siud thu."


Dh'fhalbh iad co-dhiù 's ghabh iad air falbh. Agus làirne-mhàireach bha iad ... thàinig iad a-mach a's a' mhadainn agus cò chunnaic iad ach Dòmhnall agus an §sp§ na beothaichean a bha seo aige gam fuadach air falbh bhon taigh. "A Dhia," orsa Fichein ri Foichein," ors esan. "Nach seall thu Dòmhnall! Nach robh dùil a'm," ors esan, "gun do bhàth sinn a-raoir e?" "Rinn sinn sin," orsa Foichein, ors esan. "Bhàth sinn e," ors esan. "Nach do chaith sinn am poca a-mach air a' mhuir?" ors esan. "'S dè mar," ors esan, "a bha e a' dol a dh'fhaighinn às 's e ceangailte a's ... a's a' phoca?" Chaidh iad ... Dh'fhalbh iad co-dhiù 's dh'èalaidh iad a-nall air fiaradh gus do ràinig iad Dòmhnall. "An tu a th' ann, a Dhòmhnaill?" ors àsan. "Nach eil sibh a' faicinn," orsa Dòmhnall,


mi a th' ann?" Agus "Ò Mhoire," ars àsan, "Bha dùil againn," ors àsan, "gun do bhàth sinn a-raoir thu." "Hu! Rinn sibh sin," orsa Dòmhnall. "Dh'fheuch sibh ris," ors esan. "Ach chaidh am bàthadh," ors esan "glè mhath dhòmhsa," ors esan. "Nuair a chaidh mise fodha," ors esan, "bha," ors esan, "am machaire a b' àille," ors esan, "a chunna duine a-riamh," ors esan, "gu h-ìseal an sin," ors esan, "agus de stoc air," ors esan, "nach robh sìon agad ach gabhail ma chùil," ors esan, "gu brith gu dè a bha a dhìth ort," ors esan, "de bheothaichean agus an toirt leat." "Ach saoil thusa," orsa, orsa, Foichein," ors esan, "am faigheamaid sinne iad?" "Ach a Dhia," orsa Dòmhnall, "gu dè an rud a bha a' dol gur bacail nan rachadh sibh ann? Ach theirigeadh sibhse ann," ors esan. "Na fanaibh


às," ors esan. "Fhuair mise an stoc a bha seo ann," ors esan, "'s tha iad agam a-nist," ors esan. "Uel," ors, ors àsan, "feumaidh tu falbh còmhla rinne agus thèid sinne cuideachd a-mach agus chì sinn gu dè an rud tha a' dol an sin." "Ò faodaidh sibh sin," orsa Dòmhnall. "Thèid mise còmh ribh," ors esan, "a's a' cheart àite a's do chuir sibh a-mach mi." Uel, dh'fhalbh iad co-dhiù, an triùir aca. Agus ràinig iad far an seo ... "Seo a-nist," ors àsan, "far do chaith sinne thu." "Ò seadh," ors Dòmhnall. "Glè cheart ma-thà," ors esan. "Leumadh fear agaibhse," ors esan "an toiseach," ors esan. "Agus a-nist," ors esan, "ma chì sibh," ors esan, "g' eil mise fìor," ors esan, togadh e ... smèideadh e," ors esan "dhan fhear eile," ors esan, "nuair a bhios e a' dol fodha," ors esan. Uel, 's ann mar seothach a bha. Chuireadh


cruinn a-mach feuch cò ... 'S e Foichein a dh'fhalbh an toiseach. Agus gheàrr e a-mach air a' mhuir 's bha e a' plumadaich an sineach gus an robh e gu bhàthadh. 'S nuair a' bha e a' dol fodha thog e a làmh mar sineach os a chionn. "Seall e," orsa Fichein," ors esan, "seall e a' smèideadh dhomh." "Tha gu dearbh fhèin," orsa Dòmhnall," ors esan. "Tha e air an gnothach fhaicinn," ors esan. Leum Fichein a-mach às a dheòidh agus chaidh an dithis aca a bhàthadh ana shineach. Agus fhuair Dòmhnall clìoras iad agus bha na beothaichean aige air a chùl sineach. Agus sin mar a chuala mise mar a dh'èirich do Fichein 's do Foichein 's do Dhòmhnall.

