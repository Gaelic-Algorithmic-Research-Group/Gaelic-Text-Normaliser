Inforrmant : D.A. Johnson, Aird Mhór, South Uist.
SA 1710/43 A2-B.
Collector : D.A. MacDonald.
Gille an Fheadain Duibh


Well, chuala mise mar a bha siodach ann rìgh triob, agus bha e pòsta, agus bha aon ghille aige. Agus cha robh an gille fuathasach ... air tighinn gu aois mhòr sam bith nuair a bhàsaich a §bh§ a' bhanrighinn, agus cha robh aca a theaghlach ach e fhèin. Bha a-nist an rìgh air fhàgail leis fhèin, agus bha an gille ... agus chuir e an gille gu ruige grianan àlainn an aona chraoibh far am faiceadh a h-uile duine 's far nach fhaiceadh duine e. Agus bhiodh e fhèin a' falbh dhan bheinn-sheilg daonnan, agus bhiodh e a' dol a choimhead a' ghille. Agus phòs e seothach a-rithist, an rìgh, agus bha dithis no thriùir ghillean aige bhon tè seo. Agus mar a bha ise, an dèidh bhith air falbh co-dhiù, thàinig na gillean gu aois suas. Dh'fhàs iad nan cnapaich. Cha robh fhios aice gun robh an §gi§ gun robh e pòsta reimhid idir. Thàinig an Eachlair Amhlair, an tè bhios a' dèanamh na h-aimhreit daonnan a's na sgeulachdan, thàinig i mu chuairt, agus dh'fhaighneachd i dhith dè mar a bha iad


a' faighinn air aghaidh. Agus thuirt a' bhanrighinn gun robh glè mhath, agus gun robh triùir ghillean aca fhèin a-nist. "Seadh," ars ise, "chan eil fhios agad," ars ise, "g' eil gille eile aigesan a bharrachd air a sin," ars ise. "Chan eil," ars a' bhanrighinn, ars ise. "O well, bheil?" ars ise. "Bha e pòsta reimhid," ars ise, "'s tha gille aige," ars ise, "ga chumail ann an grianan àlainn an aona chraoibh," ars ise, "far am faic a h-uile duine 's far nach fhaic duine e." "O seadh," ars ise. "Agus," ars ise, ged a bhiodh ... ged a bhiodh an rìgh marbh a-màireach," ars ise, "cha bhiodh sìon agadsa no do chuid cloinneadh dheth," ars ise. "Bhiodh e aigesan. Agus nam bithinn nad àite," ars ise. "bheirinn ... bheirinn air," ars ise, "an gille thoirt dhachaigh." 'S e seo an rud a rinn a' bhanrighinn co-dhiù. Nuair a thàinig an rìgh seothach an oidhche sin dhachaigh às a' bheinn-sheilg dh'innis i mu dheoghainn. Agus thuirt e gun dèanadh e sin, gun toireadh esan dhachaigh an gille. Well, 's ann mar seothach a bha co-dhiù.


Thugadh dhachaigh an gille, 's bha an gille a-nist a-staigh, agus cha robh e faighinn gu ruige sgoil idir, ach bhathar ga chlìoradh às deoghaidh bheathaichean a §bhua§ a bhuachailleachd agus a shealltainn às deoghaidh nam beathaichean air feadh na staid a bh' aca. Agus ò bha e faireachdainn na h-ùine uamhasach fada agus ga fhaireachdainn neònach. Agus latha dhe na lathaichean an seothach bha ... chunnaic e an tarbh a bha siod a' tighinn air feadh nam beothaichean. Agus chuir e cuairt air na beothaichean agus dh'fhàg e bhuaithe agus ghabh e a-nall agus thug e aghaidh air mac an rìgh. Agus thuirt an tarbh ris "Tha thu," ars esan, "a' buachailleachd." "Tha," arsa mac an rìgh. "Chan eil thu toilichte sam bith às," ars esan, "nach eil thu faighinn dhan sgoil." "O chan eil," arsa mac an rìgh. "An-dà, 's e an rud a nì thu a-màireach," ars esan, "bheir thusa leat do leabhraichean," ars esan, "agus," ars esan, "thig ana sheo," ars esan, "agus fanaidh mise nad àite," ars esan, "agus chan èirich beud do chreutair," ars esan "gus ...


gus an tig thu air ais." Well, 's e seo an rud a rinn mac an rìgh, 's bha e gu math toilichte. Thug e leis na leabhraichean làirne-mhàireach, agus gun fhios ... Cha robh fhios aig duine gun tug e leis iad ach thug e leis gun fhiosta iad 's dh'fhalbh e. Thug e leis a dhìnneir airson gu ... Bhiodh a dhìnneir aige falbh co-dhiù nuair bhiodh e falbh a bhuachailleachd. Agus ... Ràinig e far a robh na beothaichean, agus thàinig an tarbh. "Thalla a-nist," ars esan, "agus seallaidh mise," ars esan, "às a dheoghaidh seo," ars esan, "gus an tig thusa." Well dh'fhalbh mac an rìgh, 's bha e san sgoil. Ach cha robh e fada dol mar seothach co-dhiù nuair a chaidh am foirm ... nuair a chaidh foirm mu chuairt gun robh seo a' tachairt. Agus chuireadh an uair sin geàrd a-mach am far-cluais air feuch cò bha a' coimhead às deoghaidh nam beathaichean fhad 's a bha esan air falbh. Agus thug iad an aire gur e an tarbh a bh' ann. Well, thug a' bhanrighinn fo-near dhan rìgh gu feumadh e an tarbh a bha seo a mharbhadh. Well, dh'aontaich an rìgh sin a dhèanamh. Coltach nach


b' urra dha dhol na h-aghaidh co-dhiù, ach ... An latha bh' ana sheothach thuirt an tarbh ris-san, "Nist," ars esan, "tha iad," ars esan, "a' dol a dh'fheuchainn mise a mharbhadh a-màireach," ars esan. "Ach," ars esan, "cha mharbh iad idir mi," ars esan. "Cha dearg iad orm," ars esan. "Ach," ars esan, "feuch," ars esan, am faigh thusa faisg ormsa," ars esan, "agus nam faigheadh tu grèim air adhairc ormsa," ars esan, "a' dol seachad," ars esan, "chì ... bheireadh iad a-mach ... bheir iad a-mach a' bhanrighinn an uair sin," ars esan, "'s gum faic i," ars esan, "'s ma bheir iad a-mach i," ars esan, "'s gum faigh mise faisg oirre," ars esan, "cha tèid i a-staigh cho math." 'S ann mar seothach a bha. Làirne-mhàireach co-dhiù chruinnich na daoine 's chruinnicheadh coin, agus chaidh a dh'iarraidh an tairbh. Thogadh an tarbh 's bhathar a' feuchainn ri chur a-staigh dhan ... gu ruige bàthach no stàball no àite a choireigin airson gu marbhte e. Agus bha e a' dol timcheall nan taighean agus na coin às a dheoghaidh 's na daoine. Agus bha e siud a' dol seachad air oisinn 's


thug mac an rìgh cruinn-leum agus fhuair e grèim air adhairc air. Agus chaidh brath a seo a-staigh chun na banrighinn i a thighinn a-mach 's gum faiceadh i cho sgoinneil 's a bha mac an rìgh, an gille. Agus thàinig i a-mach, agus a's an àm a bha ise a' tighinn far oisinn na pàileis bha an tarbh a' tighinn na h-aghaidh air an taobh eile. Cha do rinn e ach an adhairc a bha clìor a chàradh fòidhpe, 's chaith e os a chionn i, 's dh'fhalbh e. Thug e an aghaidh ... thug e aghaidh an uair sin air a' mhonadh. Well, bha e a' falbh fada 's làn fhada a's a' mhonadh an sin, 's chaidh e pìos mòr air aghaidh a's an àite. Cha robh fhios aige o Dhia cà robh iad a' dol ach gun robh an tarbh còmhla ris. Thàinig an seo beul an latha agus stad an tarbh. "Nist," ars esan, "marbhaidh tusa mise," ars esan. "Ò cha mharbh," arsa mac an rìgh, "mise thu,"
ars esan. "Ò marbhaidh," ars esan. "Chan eil mise gus


an còrr feum a dhèanamh dhut tuilleadh," ars esan. "Ach ma mharbhas tu mi," ars esan, "bidh mi ... nì mi feum dhut," ars esan, "'s nì mi ... bidh mi nam chuideachadh dhut agad," ars esan. "Agus ... "O," arsa mac an rìgh, "chan eil mi airson ur marbhadh." "Tha," ars esan. "Marbhaidh tu mi," ars esan. "Agus," ars esan, "nuair a mharbhas tu mise," ars esan, "feuch am broillein agam," ars esan, "agus gheibh thu feadan ana shin," ars esan, "agus," ars esan, "bheir às am feadan 's glan 's cuir air dòigh e," ars esan, "agus rud sam bith a bhios a' cur dragh ort," ars esan "cha bhi agad ach am feadan," ars esan a chaitheamh air a bheulaibh," ars esan "'s tha mise na àite." Well, a dh'olc no dh'èiginn dha d' fhuair mac an rìgh, 's cha robh e toilichte, mharbh e an tarbh agus fhuair e, mar a bha an tarbh ag iarraidh, fhuair e am


broillein aige, agus fhuair e am feadan a's a' bhroillein, agus thug e às am feadan. Well, dh'fhalbh e seothach agus dh'fhàg e an tarbh ana shin, agus chùm e roimhe. Agus eadar sin is feasgar thàinig e air baile. Agus thuirt e ris fhèin gum feuchadh e ri àite fh... fhaighinn ana sheo. Agus chùm e sìos air a' bhaile agus bha taigh beag iomallach ana shineach a-mach às a' bhaile, seadh nach robh a-staigh am measg nan taighean mòr eile a bh' ann, agus thuirt e ris fhèin gun rachadh e chun an taighe a bh' ana sheo feuch gu dè seòrsa àite a bh' ann. Agus 's e seo an rud a rinn e. Chaidh e chun an taighe agus bhuail e aig an doras agus thàinig boireannach chun an dorais. Agus dh'fhaighneachd e am faigheadh e cuid na h-oidhcheadh aice. Agus thuirt i gum faigheadh, e a thighinn a-staigh; gun robh i ag aithneachadh gur e srainnsear a bh' ann. 'S thuirt e gura h-e, nach robh e a-riamh san àite seo reimhid. Agus chaidh e a-staigh, agus fhuair e biadh aig


a' chaillich. Agus thòisicheadh bruidhinn. Agus dh'fhaighneachd i dheth sin cà robh e a' dol. Agus thuirt e gun robh e a' dol feuch am faigheadh e obair. "An-dà, gu dearbh," ars ise, "tha mi fhìn," ars ise, "agus tha gille a dhìth orm cuideachd," ars ise, "buachaille ghobhar," ars ise. "Agus dh'fhalbh "am buachaille a bh' agam airson nan gobhair," ars ise, "'s chan eil agam ach mi fhìn an seo," ars ise, "agus tha aon dà fhichead gobhair ann," ars ise. "Agus dh'fhalbh am buachaille orm," ars ise, "a bh' agam," ars ise, "agus chan eil t-seans agam air gille fhaighinn mura ... mur am faigh mi an àite air choireigin e." "An-dà," ars esan, "gabhaidh ... fanaidh mise agaibh," ars esan, "air a shon sin," ars esan. "An-dà, ma dh'fhanas, "a Dhia," ars ise, "'s mise a bhios toilichte," ars ise, "agus 's e làn dì do bheatha," ars ise, "agus cha bhi dad a dhìth ort còmhla riumsa an seo." Agus dh'fhan e a-nist, dh'fhastaidh e aig


a' chaillich co-dhiù na bhuachaille air na gobhair. Agus làirne-mhàireach an seothach, nuair a dh'èirich e 's a fhuair e a bhraiceis thug a' chailleach a-mach e 's gum faiceadh e far an robh na goibhrean, 's bha e a' falbh leotha gu ... dhan bheinn, gu ruige monadh a bh' ann. Agus thuirt a' chailleach ris, "A-nist ... nist," ars ise, "àite sam bith dhen mhonadh faodaidh tu an leigeil," ars ise, "ach feuch," ars ise, "nach tèid thu ro fhada ... fhada air aghaidh a's a' mhonadh," ars ise. "Tha fuamhairean," ars ise, "triùir fhuamhairean an sineach," ars ise, "air an trac a tha sin," ars ise, "a's a' mhonadh. Agus air na chunna tu riamh," ars ise, "na teirig faisg orrasan, neo bidh thu fhèin 's na gobhair," ars ise, "a dhìth." "O cha tèid gu dearbh," ars esan, "mise an comhair ... comhair nam fuamhairean." Dh'fhalbh e. Ghabh e air falbh leis na goibhrean 's bha ... dhràibh e roimhe iad 's ràinig e am monadh, Bha e a' coimhead thuige 's bhuaithe, 's bha a' leantail roimhe. Thug e


seo an aire dhan phàileis a bha seo pìos math bhuaithe, agus lean e air leis na gobhair. Agus bha gàrradh snog ana shineach an taobh a-bhos dhen phàileis a bh' ann, a h-uile seòrsa measan a' fàs ann. 'S dh'fhalbh e 's ghabh e chun a' ghàrradh 's chuir e a dhruim ris a' ghàrradh 's leagadh beàrn ann 's chàireadh a-staigh na goibhrean. Bha craobh ann am meadhan a' ghàrraidh agus dh'fhalbh e 's shreap e a' chraobh 's chaidh e na mullach. Ach cha robh e fada shuas an sin co-dhiù nuair a chualas: "Air fith fath fuagaich air barraibh an albhagach, 's fhada bha mo chorp ga meirgeadh 's tolladh a' feitheamh air grèim dhe d' fheòil 's air balgam dhe d' fhuil, o mhic an rìgh." "Agus bheir mise ort nuair a ruigeas mise thu," ars esan, "nach bi agad gigein air gach goigein dhìot, a' càradh do dhùirn a-staigh gu ruige mo ghàrradh-sa," ars esan. Agus ghabh e suas. Bha a h-uile ceum dhen talamh a' dol air chrith suas foidhe, agus gur gann gu robh mac an rìgh a' seasamh ...


ga sheasamh fhèin a's a' chraoibh. "Siuthad," ars esan, "nuair a ràinig e faisg air a' chraoibh, "a-nuas às a sin gu h-ealamh," ars esan, "agus bheir mise ort," ars esan, "nach cuir thu an còrr ghoibhrean a-staigh nam ghàrradh-sa ach na chuir." "Seo," arsa mac an rìgh, ars esan, "beir air a' mhaide bheag tha seo." "Tilg orm e," ars esan. Thilg e sìos am feadan thuige. Bha an t-òganach a bha sin air a bheulaibh, 's am bad a chèile ghabh iad. Agus thòisich a' charachd 's thòisich an obair. Agus an seothach nuair a bha e sgìth ris an fhuamhaire, bhac e ... leig e às am fuamhaire, bhac e bhuaithe 's leum e na tharbh, 's chuireadh adhairc ann an corp an fhuamhaire 's bhuaileadh ris an talamh e. "Am bàs os do chionn," ars esan, "a bhèist, gu dè d' èirig?" "Ò 's iomadh rud sin," ars am fhuamhaire, "a th' agam," ars esan. "Tha mòran de ghnothaichean agam," ars esan. "Tha òr agus airgead


agam gu leòr," ars esan. "'S tha a h-uile seòrsa eile agam," ars esan. "Tha sgàthan agam," ars esan, 's nuair a sheallas mi ann," 's a chì mi ars esan, "chì mi," ars esan, "fiamh an òir far an dàrna taobh dha m' aodann," ars esan, "agus fiamh an airgid far an taoibh eile," ars esan. "Agus tha §cì§ tha cìr agam," ars esan, "'s nuair a chìreas mi mo cheann," ars esan, "tha i air an aon dòigh," ars esan, "fiamh òir far an dàrna taobh agus fiamh airgid far an taoibh eile. Agus," ars esan, "tha fàlairidh agam," ars esan, "'s nach eil a leithid a's an rìoghachd," ars esan. "Agus tha aodach agam," ars esan, "nach do chuir duine eile riamh air na b' fheàrr. Agus gheibh thu," ars esan, "a h-uile sìon dhiubh sin, ach leig leam mo bheatha." "Thalla," ars an tarbh, ars esan. "Bidh sin agam agus do bheatha ... do bhàs," ars esan. Agus thugadh fùcadh agus chuireadh crìoch air an fhuamhaire. "Seo a-nist," ars esan ri mac an rìgh, "thig a-nuas às a sin," ars esan. "Agus fhalbh agus


gabh sìos a-nist agus gabh cùram dhen phàileis tha sin," ars esan, "agus cuir thu fhèin air dòigh 's dreasaig thu fhèin suas agus gabh do chuid cuairtean agus chan èirich sìon dhan chreutair tha seo gus an tig thu." 'S ann mar seothach a bha. Thàinig mac an rìgh a-nuas. Ghabh e sìos dhan phàileis 's thòisich air siubhal na pàileis 's bha sin ann pàileis. Nigh is ghlan e e fhèin 's ... leis a' chìr 's leis an sgàthan a thug an duine dha, 's dhreasaig e e fhèin, 's chan fhaca e ... cha robh ... chan fhaca e e fhèin a-riamh cho snog 's a bha e, 's chuireadh air deise leis an fhuamhaire, agus aon a fhuair e sineach co-dhiù, agus thàirngeadh a-mach an fhàlaire dhonn a bh' aige, agus bha sin innte beathach snog. Agus dh'fhalbh e agus ghabh e cuairt. Leum e air a muin agus thug e aghaidh air a' bhaile as an tàinig e a's an robh a' chailleach. Agus mar a chaidh e seachad air gach àite chaidh e seachad air taigh na caillich. Agus bha rìgh ana shineach san àite; agus chuir e cuairt air a


sineach. Agus bha nighean òg aig a ... aig an rìgh, agus chunnaic i e, agus ò ghràidhein chridhe, nuair a chunnaic i e bhuail i na basan. Dh'fheumadh ise grèim fhaighinn air an duine bha siud. Agus dh'fhalbh mac an rìgh co-dhiù nuair a chuir e na cuairtean 's thill e air ais. Agus ghlas e suas a h-uile sìon a's a' phàileis, agus dh'fhalbh e gu gàrradh an fhuamhaire agus chuir e a-mach na gobhair. Agus bha fichead gobhair eile aige còmhla ris an §fhich§ an fheadhainn a bh' aige falbh. Agus ràinig e a' chailleach, agus cha robh sìon aig na goibhrean ach gun robh iad a' coiseachd dhachaigh leis cho buidheach 's a bha iad. "A dhuine, dhuine," ars a' chailleach ris, "tha mi an dòchas nach robh thu rathad," ... ars ise. "Cò às a thug thu na gobhair?" ars ise. "Ò thug," ars esan, "à sgallachan 's à creagan," ars esan, "air feadh a' mhonaidh," ars esan, "far an robh iad," ars esan. "Tha mi," ars esan, "air toirt fairis an sàs annta o mhochthrath," ars esan. "Agus," ars esan "'s ann às a


sin a thug mi iad," ars esan "Ò," ars ise, "tha mi an dòchas," ars ise, "nach robh thu an comhair," ars ise, "nam fuamhairean." "Nam bithinn," ars esan, "tha mi cinnteach nach bithinn an seo an-dràsta," ars esan. Agus ... "Siuthad ma-tha, thig a-staigh 's gum faigheadh tu do bhiadh." Rinn e seo. Chaidh e a-staigh 's fhuair iad am biadh. Chuireadh air dòigh ... Chaidh a' chailleach chun nan goibhrean, 's o Dhia, bha de bhainne aig a' §ch§ aig na goibhrean ... a' chailleach cha robh fhios aice dè dhèanadh i riutha 's cha robh soithichean aice a chumadh e. 'S ann a dh'fheumadh i brath a chur a chùbair airson tuilleadh chumain a dhèanadh dhi airson bainne nan gobhar. "Agus a-nist," ars ise, "nuair a gheibh thu do bhiadh," ars ise, "tha cruinneachadh mòr gus 'ith seo," ars ise. "Tha a h-uile duine," ars ise, "a's a' bhaile tha seo," ars ise, "a's an àite seo gus 'ith cruinn a-nochd aig nighinn an rìgh," ars ise. "Chunnaic i" ars ise,


"chunnaic mise mi fhìn e," ars ise - "chunnaic i," ars ise, "òganach a' dol seachad an-diugh an seo an-diugh," ars ise, "air fàlairidh dhonn," ars ise, 's tha i ... thuit i ann an trom-ghaol air," ars ise, "'s tha i air cruinneachadh a h-uile duine a's an àite feuch an spot i measg nan daoine e." "An-dà," ars esan, "tha mise seachd sgìth," ars esan, "mar a tha mi gun a dhol gu cruinneachadh nighean an rìgh," ars esan, "a' dìreadh chreag agus a' cromadh chreag o mhochthrath," ars esan, "ag iarraidh nan gobhar ... ag iarraidh ghobhar 's a' toirt ghobhar à chreagan," ars esan. "Agus chan eil mise a' dol ann," ars esan, "air a h-aonach." Well, cha robh air seo ach seo fhèin co-dhiù. Thug e an leabaidh air nuair a fhuair e a shuipeir. Làirne-mhàireach dh'èirich e. Fhuair ... fhuair e e a bhraiceis 's fhuair e deiseil, 's dh'fhalbh e leis na gobhair. Agus dh'fhalbh e na bu tràithe an-diugh leotha, agus lean e roimhe. Agus nuair


a ràinig e gàrradh an fhuamhaire bha an-dè ... a's an robh e an-dè chaidh e seachad air agus chùm e air gus an ràinig e an dàrna fear. Agus nuair a ràinig e an dàrna pàileis dhe ... dhe na fuamhairean ghabh a chun a' ghàrraidh, agus, mar a rinn e air an fhear an-dè, chuir a dhruim ris a' ghàrradh 's leagadh beàrn ann, agus chuireadh a-staigh na gobhair. Agus chaidh e fhèin gu ruige mullach na craoibhe a bh' ann a's ... a's a' ghàrradh aige. Cha robh e fada sin nuair a chualas "Air fith fath fuagaich air barraibh an albhagaich, mo chorp air feadh ga meirgeadh 's tolladh a' feitheamh air grèim dhe d' fheòil 's air balgam dhe d' fhuil, a mhic an rìgh, ach bheir mise ort nuair a ruigeas mise thu nach bi agadsa ach gigein air gach goigein dhìot, a chuir do ... a chàraich do chuid ghobhair agus a leag mo ghàrradh-sa agus a chàraich do chuid ghobhair a-staigh ... a-staigh ann." Agus ghabh e suas agus ceum trom aige


Agus nuair a ràinig e suas a seo faisg air a' chraoibh bha an talamh a' dol air chrith ... 's bha a' chraobh air chrith aigesan 's e... e na mullach. Agus ... "Siuthad," ars esan, "thig a-nuas à sin gu h-ealamh, agus bheir mise ort," ars esan, "nach cuir tha a-staigh gobhair a-màireach nam ghàrradh-sa." Agus ... "Seo," ars esan, "beir air a' mhaide bheag seo agam," ars esan. "Tilg orm e," ars esan. Thilg mac an rìgh sìos am feadan, 's bha an tarbh ann air a bheulaibh. Am bad a chèile ghabh iad. Agus thòisich agus thòisich a' chath aca sin. Agus bha iad ag obair ana shin agus ... gus an robh ... gus am faca an tarbh iomchaidh air bacadh bhuaithe agus e leum na tharbh agus chuireadh crìoch air an fhuamhaire mar a chuireadh an-dè. Bhuaileadh ris an talamh e, agus thuirt e ris, "Am bàs os do chionn, a bhèist," ... ars esan, "gu dè d' èirig?" "Ò 's iomadh rud sin."


"Well, cha robh sìon a bh' aig an fhuamhaire an-dè nach robh aig an fhear seo cheart cho mhath. Agus co-dhiù gheibheadh a h-uile sìon dhe sineach a bh' aig an fhuamhaire ach a bhàs ... a bheatha a leigeil leis. Agus ... "Thalla," ars an tarbh, "bidh sin agam agus do bhàs còmhla ris." Agus chuireadh crìoch air an fhuamhaire, agus dh'fhàgadh ana shin e, agus thuirt e ris - mac an rìgh, "Nist," ars esan, "thig a-nuas às a sin," ars esan, "agus theirig sìos a-nist agus gabh charge a's a siud," ars esan, "agus glas suas a' phàileis. Dèan rud sam bith a thogras tu fhèin rithe." Dh'fhalbh e. Chaidh e sìos, mac an rìgh. Co-dhiù seothach chaidh ... shiubhail e a' phàileis 's fhuaradh a h-uile sìon, 's chuir e e fhèin air dòigh, 's ghlan is dhreasaig e e fhèin suas dìreach cho math 's a b' urra dha, 's thugadh a-mach an fhàlairidh, agus dh'fhalbhadh leatha cuairt an-diugh a-rithist. Agus a' cheart rathad a ghabh e an-dè, ghabh e an-diugh ann nuair


a chaidh e a-staigh dhan bhaile. Agus chunnaic nighean an rìgh. Bha i air an uinneig, agus ma bha an duine brèagha an-dè bha am fear an-diugh a' cheart cho brèagha ris. Agus thuit i ann an trom-ghaol, 's och! dh'fheumadh ise fhaighinn co-dhiù, 's dh'fheumadh i fhaighinn. Agus thill mac an rìgh co-dhiù 's thill e chun na pàileis 's ghlasadh suas i, 's ghabh e chun nan gobhar 's thug e leis iad, agus ràinig e a' chailleach. Agus bha fichead eile aige de ghobhair eile a-nochd. "Ò dhuine, dhuine!" ars a' chailleach, ars ise, "tha eagal orm nach eil thu a' dol a dh'àite dòigheil leis na gobhair." "Well," arsa mac an rìgh," ars esan, "tha sibh a' faighinn na gobhair math gu leòr." "Ò tha," ars ise, "ach tha mi a' faighinn gobhair nach eil turas agam riutha." "Chan eil fhios a'm," arsa mac an rìgh, ars esan, "nach do chaill ... nach sibh pèin a chaill iad," ars esan. "Ò chaill mi," ars ise, "gu leòr," ars ise. "'S mi


chaill," ars ise. "An seirbhiseach a bh' agam," ars ise, cha robh e faiceallach sinn bith mun deaghainn. 'S e oidhche ainneamh," ars ise, "nach biodh feadhainn ... tè no dhà a dhìth orm," ars ise. "Ò ma-tha, sin mar sin," arsa mac an rìgh, "sin an fheadhainn tha mise a' faighinn air feadh chreagan thall 's a-bhos," ars esan. Agus cha robh air seothach ach seo fhèin co-dhiù. "Siuthad, ma-tha," ars ise, "thig a-staigh 's gum faigheadh tu do bhiadh, 's tha thu glè fheumach air," ars ise. Agus chaidh e a-staigh 's fhuair iad am biadh. Agus "An-dà," ars ise, "a-nist," ars ise, "tha ... tha an ath-chruinneachadh an seothach a-nochd," ars ise. "Bheil?" arsa mac an rìgh. "Tha," ars ise. "Dè an cruinneachadh a-nist?" "Tha, aig nighean an rìgh a-rithist," ars ise. "Chunnaic i an-diugh," ars ise, "a leithid eile a dhuine," ars ise, "a' dol timcheall an àite." "A dhuine, dhuine!" ars esan, "nach neònach nach eil i a' faighinn grèim air."


Agus ... "Ò chan eil," ars ise. "Chan fhaigh e ... chan fhaigh i grèim air," ars ise. "Tha e a' dol," ars ise, "cho luath seachad," ars ise, "agus nach fhaigh i grèim air." Agus ... "Ò ma tha," arsa mac an rìgh, ars esan, "chan eil mise a' dol ann, gu cruinneachadh sam bith," ars esan, "Tha mise sgìth gu leòr mar a tha mi," ars esan, "ged nach rachainn gu cruinneachadh," ars esan, "airson nighean an rìgh, agus tha mi cinnteach, " ars esan, "nach ... nach e mise a bh' ann co-dhiù," ars esan, "ach ... ach sealladh, 's cha ruig i leas a dhol ... coimhead a-mach air mo shon-sa." Agus cha robh air seothach ach seo fhèin co-dhiù. Nuair a fhuair iad an suipeir chaidh iad a chadal. Dh'èirich iad esan gu math tràth làirne-mhàireach, agus fhuair e a bhraiceis agus thuirt e ris a' chaillich gun robh e a' falbh a-nist an-diugh leis no beath ... leis na gobhair, agus gun robh e a' falbh na bu tràithe feuch am faigheadh e treiseag de shiubhal a dhèanamh air feadh a' mhonaidh feuch


am faiceadh e ... faigheadh e gin eile dhe na gobhair a bha i a' call. Dh'fhalbh e 's ràinig e an dà phàileis a bha e air §rui§ ruith orra, agus chaidh e seachad orra sineach, agus ràinig e an treas tè. Agus ghabh e chun a' ghàrraidh aige, agus rinn e mar a rinneadh air càch; Leagadh beàrn a's a' ghàrradh agus chuireadh e a-staigh na gobhair. Well, cha robh air seothach ach seo fhèin. Cha robh e fad sam bith air falbh 's dhìrich e suas dhan chraoibh mar a bha e a' dèanamh a's na gàrraidhean eile. Agus thòisich e air cluichd an fheadain bha seo. Agus cha b' fhada seothach gus an cualas esan a' tighinn. "Air fith fath fuagaich air barraibh an albhagaich, 's fhada bha mo chorp air feadh ga meirgeadh 's tolladh, a' feitheamh air grèim dha d' fheòil 's balgam dhe d' fhuil, a mhic an rìgh. Ach bheir mise ort nach bi agadsa ach gigein air gach goigein dhìotsa nuair a gheibh mise grèim ort, agus nach bi thu gabhail gu m' ghàrradh-sa agus a' leigeil


a-staigh do chuid gobhair ann idir." Agus a-nuas a bha e, agus nuair a ràinig e a' chraobh a seo dh'iarr e mac an rìgh, "Thig a-nuas às a sineach," ars esan. Well, bha am fear seo gu math, ge math na bu treasa na ... na càch, am fuamhaire. Agus dh'fhalbh mac an rìgh agus thill e ... thilg e sìos am feadan, agus leum ... bha an tarbh a bha seo air a bheulaibh, agus am bad a chèile ghabh iad, e fhèin 's an tarbh. Agus a Dhia, ged a bha e na tharbh fhèin, bha am fear seo a' toirt cleasachd dha, ach mu dheireadh co-dhiù fhuair e adhairc fa ìochdar a' chuirp aige agus bhuail e ris an talamh e, agus thug i an ath-bhrogadh dha ana shin dhen adhairc. Agus ... "Ò," ars esan, "am bàs os do chionn, a bhèist," ars an tarbh," ars esan, "gu dè d' èirig?" ars esan. "Ò," ars esan, "'s iomadh ... 's iomadh èirig sin," ars esan, "a th' agam. Tha a h-uile seòrsa a dh'iarradh duine agam," ars esan, "agus seòrsachan nach eil aig duine idir," ars esan. "Ach," ars esan, "dhuit a h-uile seòrsa dheth," ars esan, "ach leig leam mo bheatha." "Ò," ars esan, "bidh a h-uile seòrsa a th' agad


agam," ars an tarbh, "agus ... agus do bhàs còmhla ris." Agus mharbhadh am fuamhaire. Well, nuair a mharbhadh am fuamhaire an seothach thuirt e ri mac an rìgh, "Thig a-nist a-nuas," ars esan, "agus gabh charge a's an siud," ars esan, ars esan, "a's a' phàileis," "agus faiceam fhìn," ars esan, "gun gabh thu cùram dhiubh." Agus 's ann mar seothach a bha. Thàinig e a-nuas. Sgioblaich e am feadan leis 's ribigeadh 's chuireadh air dòigh e 's thug e leig e, 's ghabh e sìos dhan phàileis. Agus sheall e air a feadh 's chunnaic e chuile sìon a bh' air a feadh, eadar òr is airgead 's a h-uile h-iongantas a bh' innte. Agus dhreasaig is ghlan e e fhèin 's chuir e air dòigh e fhèin, 's cha b' e an duine ceunda a bh' ann. 'S gann gum faithnicheadh e e fhèin leis cho math 's a bha e. Agus thugadh a-mach ... Bha fàlairidh aig an fhear seo mar a bh' aig càch agus thugadh a-mach an fhàlairidh agus chaidh e dhan dìollaid agus dh'fhalbh e. Agus dh'fhalbh e mar a dh'fhalbh e gach àite. Chaidheadh timcheall a' bhaile a's an robh ... b' àbhaist dha. Agus chunnaic ise


an-diugh a-rithist e, agus ò ma chunnaic i e 's ann an-diugh a chunnaic i ceart e. Agus co-dhiù seothach dh'fhalbh esan, agus nuair a bha e air a chuairtean a ghabhail thill e air ais gu pàileis an fhuamhaire, agus ghlas e suas a h-uile sìon. Agus thug e leis an uair sin na gobhair agus dh'fhalbh e dhachaigh chun na caillich leotha. Agus nuair a ràinig e ò cha robh fhios aig a' chaillich gu dè chanadh i ris. Dh'fheumadh i dhol far a robh an cùbair a-rithist a-nochd airson tuilleadh chuman a dhèanamh airson bainne nan gobhar. Bha mòran aice a-nist. Bha i air trì fichead gobhair eile fhaighinn a bharrachd air na bh' aice reimhid, agus cha robh fhios aice dè bha i a' dol a dhèanamh riutha, no cò às a bha e gan toirt. Agus ò bha e gan toirt à creagan 's às a h-uile h-àite a's an robh ... faiceadh e tè aca bha e ga toirt às. Ach dh'innis i co-dhiù seothach dha an naidheachd a bha a' dol gun robh an ath-chruinneachadh gus 'ith seo a-nochd a-rithist a's a' bhàile


bha seo aig nighean an rìgh, agus gum feumadh e a dhol sin a-nochd. "An-dà, 's ise a bhios treis mar sin," ars esan. "Tha mise sgìth gu leòr mar a tha mi," ars esan, "agus cha ruig i leas," ars esan "mise a dhol ann gam choimhead," ars mise ... ars esan. "Cha mhise a bh' ann co-dhiù," ars esan, "ge brith cò chunnaic i," ars esan, "no cò an duine," ars esan, "tha a' feuchainn rithe mar sin," ars esan. Ach co-dhiù seothach thàinig àm cadail, 's ghabh iad an suipeir 's chaidh iad a chadal. Agus làirne-mhàireach a seothach dh'èirich esan gu math tràth a-rithist, agus thuirt e ris a' chaillich gun robh e a' falbh, agus nuair a fhuair e a bhraiceis, agus dh'fhalbh e 's thug e leis na gobhair. Ghabh e air falbh 's bha e a' falbh 's ràinig e a' chiad phàileis 's ràinig e seo an dàrna tè, 's ràinig e an treas tè 's chaidh e seachad oirre. Ach chunnaic e seo tè eile bhuaithe, agus thuirt e ris na inntinn fhèin, "Well, seo an tè mu dheireadh dhiubh, ge brith gu dè tha seo."


Agus dh'fhalbh e agus ràinig e. Bha gàrradh a seothach mar a bha ann an càch agus measan 's a h-uile seòrsa ann. Agus bha craobh a's a' ghàrradh, agus dh'fhalbh e agus chaidh e chun a' ghàrraidh agus leag e beàrn ann agus chuireadh a-staigh na gobhair. Agus cha robh e fada 's a ... Chaidh e suas dhan chraoibh a bha seothach agus thòisich e ri seinn an fheadain. Agus cha robh e fada seothach 's a' chraoibh nuair a chunnaic e a' chailleach a bha seo a' nochdadh a-mach. Agus b' e sin a' chailleach! Bha §fi§ bha trì fiaclan innte a-mach roimpe, agus bha tè aca a' dèanamh bata dhi, agus an tè eile a' dèanamh an rothaid dhi agus an tè a' dèanamh solas dhi. Agus ghabh i a-nuas. "'S fhurasta aithneachadh," ars ise, "g' ann a' suirghe 's a' #seiceanach#," ars ise, "a tha mo chuid mac-sa," ars ise, "nuair a thàna tusa seachad orra," ars ise, "far an robh mise," ars esan ... ars ise. "Ach bheir mise ort," ars ise, "nach bi agadsa," ars ise, "ach na ... gus ... nach bi agadsa ach gigein as gach goigein


dhìot nuair a ruigeas mise thu." Agus ghabh i suas agus i a' cur na talmhainn air chrith fo casan, agus ràinig i a' chraobh. "A-nuas à sin gu h-ealamh," ars ise. "Seo," ars esan, "beir," ars esan, "air ... air an fheadan seo agam," orm e. "Tilg a-nuas e," ars a' chailleach. Thilgeadh sìos e, 's bha an tarbh air a beulaibh, 's am bad a chèile a chaidh a' chailleach agus an tarbh. Thòisich a' ghlaic a bha sineach. Agus an Dia, ged a bha e na tharbh fhèin bha a' chailleach a' toirt a dhùbhlan dha. Ach uair dhe na h-uairean bhrist e tè dhe na fiaclan. "Thalla," ars ise, "tha a' chiad chuid a neart an siud" ars ise, "air falbh." Agus laigh an tarbh oirre a-rithist agus ... gus an d' fhuair e an tè eile, agus mu dheireadh chuir e an treas tè aiste, agus thuit a' chailleach. "Am bàs os do chionn, a bhèist," ars esan "gu dè d' èirig?" "Ò," ars ise, "tha a h-uile seòrsa agam," ars ise, "a dh'fheumadh boireannaich," ars ise, "agus tha fàlairidh agam cuideachd. Agus," ars ise,


"agus," ars ise, "chan eil ... agus tha òr de dh'airgead agam," ars ise. "Ach," ars ise, "tha mi ag aithneachadh," ars ise, "gun deach crìoch air mo chuid mac-sa," ars ise, "mus do ... mus do ràna thu mise," ars ise. Agus ... "gheibh thu," ars ise, a h-uile sìon dhe sin," ars ise, "ach leig mo bheatha leam," ars ise. "Thalla," ars esan, "bidh sin agam agus do bhàs," ars esan. Agus mharbhadh a' chailleach, am fuamhaire. "Siuthad a-nist," ars esan, "thig a-nuas," ars esan, "agus gabh sìos," ars esan, "agus glas suas a' phàileis sin," ars esan, "agus faiceam fhìn," ars esan, "gun toir thu feum asta ... math asta a-nist," ars esan. "Agus," ars esan, "bidh ... tha mise a' falbh a-nist," ars esan, "agus ma bhios èiginn sam bith ort a-rithist," ars esan, "gheibh thu cheart cho math ris." Well, 's ann mar seothach a bha. Co-dhiù seo ... agus bha latha uamhasach fhèin teth ann. Chaidh esan sìos agus ghlas e a' phàileis, agus nuair a ghlas e sineach dh'fhalbh e agus chaidh e gu pàileis


fear eile dhe na fuamhairean agus dhreasaig e e fhèin suas le aodach an fhir sin, agus thug e leis an fhàlairidh aige, agus dh'fhalbh e air chuairt. Agus bha latha sgràthail teth ann, agus bha e ... bha e a' gabhail roimhe seothach, agus bha e cho teth agus gun do dh'fhosgail e seothach a bhroilleach sìos mar seo, agus an òr a gaoithe bh' ann bha i a' cumail na lèine aige fosgailte mar seothach, agus gu dè bh' air ach ball-dòbhrain fo chìch ana sheo thoisgeil aige. Agus chaidh e ... mar a chaidh e timcheall gach àite chaidh e timcheall taigh an rìgh. Agus chunnaic ise thron uinneig e. Agus ghabh i stoc air agus chunnaic i e ... chunnaic i a bhroilleach fosgailte, agus thug i an aire dhan bhall-dòbhrain a bh' ana sheothach air a ... air an rud aige. Agus bha i air droch bharail a ghabhail air co-dhiù o thoiseach mar a bha e a' fuireach a-mach às an rud, gille na caillich mar an tuirt iad. Agus cha robh air seothach ach seo fhèin co-dhiù. Chùm esan roimhe agus chaidh e air ais gu taigh ... chun a' ghàrraidh a's a robh gàrradh na caillich agus thug e leis na gobhair.


Chuir e a-staigh an fhàlairidh dha h-àite fhèin, agus ghlas e suas a' phàileis a bha sin, agus chuir e ... chaidh e chun na gobhair agus thug e leis iad. Agus bha tuilleadh ghobhair aige a nochd còmhla ris an t-seat a bh' aige a' tighinn. Ach co-dhiù seothach ràinig e taigh na caillich leis na goibhrean. Ò chan eil ... cha robh fhios aig a' chaillich. Cha robh reusan dhi a bhith bruidhinn ris. Cha robh fhios aice o Dhia gu dè rud no cò às a bha e a' toirt na gobhair no cò ... no ... agus cho buidheach 's a bha na gobhair a' tighinn dachaigh a h-uile latha. Ach an oidhche bha seothach, dè bh' ann ach oidhche ... agus bha esan a' dol a shiobhtadh aodach. Agus dh'fhalbh nighean an rìgh agus chaidh i gu ruige taigh na caillich a bha seo. Agus dh'innis i dhan chaillich agus chaidh i am falach ann. Agus chaidh esan, chaidh e suas. Bha i ag èisteachd far a robh e am falach. Bha i ga chluinntinn, e fhèin 's a' chailleach, 's thuirt e, "Feumaidh mi a dhol a shiobhtadh," gu robh e a' dol a chur air siobht a bh' ann - Agus chaidh e suas


gu ruige rùm co-dhiù, agus nuair a chaidh esan dhan rùm chaidh ise a ghìgearachd air. Agus ge brith gu dè mar a dh'fhàg e an doras - Tha mi cinnteach nach robh dùil aige rithese - dh'fhàg e an doras air a leth-bhalla. Bha ise, bha i far a robh i. Bha i ga fhaicinn, agus thug i an aire dìreach dha nuair a chuir a dheth a lèine, thug i an aire dhan bhall-dòbhrain a bh' air ana shiud, mar a bh' air a' cheart ... a' cheart fhear a chunnaic i an-diugh. Agus cha do rinn i ach an doras fhosgladh 's gabhail a-staigh. "Seadh, òganaich chòir," ars ise. "'S tusa," ars ise, "bha gam mhealladh-sa o chionn ùine an seo," ars ise. "An e mise?" ars esan. "Do bhodhaig," ars ise. "Agus," ars ise, "feumaidh tu mise a phòsadh," ars ise. "Cha phòs thu mise co-dhiù," ars esan, "buachaille ghobhar sam bith," ars esan. "Pòsaidh," ars ise. "Chan eil thu am feast air a bhith nad bhuachaille-ghobhar idir. Tha rudeigin eile ort a bharrachd ... a bharrachd air a sin," ars ise.


Agus 's e seo an rud a bh' ann an uair sin. Cha robh aige ri tighinn às a siud. Dh'fheumadh e nighean an rìgh a phòsadh. Well, phòs iad, e fhèin agus nighean an rìgh. Agus thuirt ... nuair a phòs iad a-nist, "Nist," ars esan, "togaidh sinn pàileis," ars esan, "Faodaidh sinn a togail," ars esan, "nach bi a leithid," ars esan, "ri fhaicinn," ars esan. Thòisich e ri tarraing an òir 's an airgid 's a h-uile sìon a bh' aig ... a bh' aig na fuamhairean. Thog e an uair sin àite ... pàileis a bha sin, agus 's ann ... dh'innis e an uair sin gur e mac rìgh bh' ann fhèin 's cò às a thàinig e 's a h-uile sìon 's bha e an uair sin ceart gu leòr. Ach co-dhiù bha e na rìgh no na cheàrd leathase, bha e math gu leòr leathase co-diù. Agus thug e pàileis an uair sin dhan rìgh, agus nuair a thogadh a' phàileis a seothach agus a bhàsaich an rìgh, 's esan a fhuair na àite an uair sin. Agus fhuair mise cead. Bha a' chailleach gam chumail aig na gobhair, ach cha do ghabh dh'fhan mi idir aca. Fhuair mise 

cead a dhol dhachaigh.

$DAM$ Glè mhath.
$DAJ$ Sin agad e nist.