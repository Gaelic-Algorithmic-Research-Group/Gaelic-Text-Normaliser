Informant : D.A. Johnson, Aird Mhór, South Uist.
SA 1970/198 B2
Collector : D.A. MacDonald

Iain mac an Iasgair

Well, chuala mise mar a bha siudach ann iasgair agus bha e pòsta, agus bha e fhèin 's a bhean air tighinn gu lathaichean aois, agus cha robh duine-cloinneadh aca. Agus 's e an cosnadh a bh' aige, bhiodh e daonnan ag iasgach, 's bha e a' creic an èisg mar ... mar a thigeadh e a-staigh, an oidhche a thigeadh e a-staigh leis. Bhiodh na daoine, muinntir a' bhaile a bha faisg air, bhiodh iad ga chuideachadh, 's bhiodh iad a' ceannach an èisg bhuaithe, agus 's e bha a' cumail a' bhaile ann ... ann ... ann an iasg. Ach na bliadhnachan a bha seo dh'fhàs an t-iasg uabhasach gann, agus cha robh e a' faighinn a' bheag sam bith dheth. Agus an latha bh' ana sheo co-dhiù bha e a-muigh, agus shiubhail e a h-uile h-àite, iola a b' àbhaist dha a bhith a' faighinn iasg ann, agus cha robh sìon ... cha robh e a' faighinn sìon. Cha d' fhuair e sìon a b' fhiach idir. Agus ann am beul na h-oidhcheadh a seothach bha e a' tarraing an duirgh 's e a' dol a dh'fhalbh dhachaigh 's e air an gnothach a thoirt suas, dh'fhairich e plumb, agus thug e sùil air deireadh na geòla 's bha maighdean-mhara am bàrr air deireadh na geòla.


"Chan eil thu," ars ise, "a' faighinn an èisg idir." "Ò chan eil," ars esan. "An-dà," ars ise, "ma gheallas tu dhòmhsa," ars ise, "an rud a dh'iarras mi ort," ars ise, "gheibh thu," ars ise, "an t-iasg cho pailt 's a bha e a-riamh." "An-dà, chan eil fhios a'm," ars an t-iasgair, ars esan, "a bheil sin agamsa dhut," ars esan. "Chan eil," ars ise, "e agad dhomh idir, ach bidh e agad," ars ise, "ma ghabhas tu mo chomhairle-sa." "Well ... well, glè cheart," ars an t-iasgair. Agus co-dhiù seothach, "Siuthad ma-thà," ars esan ... ars ise, "cuir a-mach an dorgh. Agus," ars ise, "a' chiad bheothach a gheibh thu," ars ise, "glèidhidh tu e," ars ise, "agus," ars ise, "cumaidh tu ris a' bhean e," ars ise. "Agus bruichidh tu," ars ise, "earrann dhen ghrùthan dheth agus earrann dhen iasg," ars ise, "còmhla. Agus cumaidh tu rithe fhèin e," ars ise, "agus na toir ... na toir a dhuine sam bith e," ars ise "agus na gabh fhèin e. Agus cumaidh tu ri sin a thoirt ris a' bhean gus an teirig am beothach." Well, fhuair e deagh chnapach math de bheothach an sin. Chan eil fhios agamsa an robh e air innseadh dè am beothach a fhuair e, ach co-dhiù rug e air agus nuair a thug e gun a ... e chaith e suas a thoiseach na geòladh e.


Agus thòisich e air marbhadh. Well, bha an oidhche dhubh ann mun d' fhuair e dhachaigh. Agus nuair a fhuair e dhachaigh bha muinntir an àite mar a b' àbhaist an deòidh a bhith ga fheitheamh. Bhiodh iad ga fheitheamh, agus cha robh mòran dùil aca ris, ach nuair a chunnaic iad cho ìseal 's a bha am bàta a' tighinn a's an uisge thuig iad gun robh e air iasg fhaighinn. Agus cha d' rinn iad ach gabhail chun na geòla agus a slaodadh suas air tìr. Agus thàr am bodach, an t-iasgair, thàr e an aon bheothach a bha san toiseach aice. Chaith e suas seachad am beothach a ghlèidh e airson na mnatha. Ge brith gu dè thàr e còmh ris an sineach ghlèidh e am fear seo co-dhiùbh. Ach ... chaidh e dhachaigh, agus dh'innis e dhan bhean mar a bha. Well, chuir e air dòigh am beothach. Spliot e am beothach 's ghlan e e 's nigh e e, 's dh'iarr e oirrese, mar a dh'iarradh air fhèin, dh'iarr e oirrse a dhèanamh, a bhith a' cur earrann dhen ghrùthan agus earrann dhen iasg còmhla, agus i a chumail aice fhèin. Agus rinn i sin.


Ach ann am beagan ùineachan co-dhiù rinneadh a-mach gu robh a' bhean aig a' bhodach a' fàs trom. Agus thàinig an seothach an t-àm gun a ... gun a rugadh leanabh-gille dhaibh. Agus ... bha an gille a-nist ga thogail 's bha am bodach ag iasgach, 's bha e a' faighinn an èisg cho math mar a thogradh e tuilleadh. Agus bha an gille a' fàs co-dhiù 's thàinig an seothach àm sgoile, 's chaidh e dhan sgoil 's bha e san sgoil. Agus ... co-dhiù seothach, an oidhche seo, na h-oidhcheanan mu dheireadh bha e gus 'ith a-mach às an sgoil co-dhiù, bhiodh a mhàthair a' caoineadh nuair a thigeadh e dhachaigh. Agus dh'fhaighneachd e dhi seothach gu dè rud a bh' oirre. Agus dh'innis a mhàthair dha mar a bha, 's mar a thàinig e 's mar a h-uile sìon, 's mar a rinn athair 's ... an taigh, agus a' mhaighdean-mhara mar a dh'iarr a dh'iarr i e. "Ò ... ò glè cheart," ars an gille, ars esan. "Agus nuair a gheibh mise clìoras an sgoil," ars esan, "bidh mise a' falbh," ars esan. Agus 's ann mar seothach a bha co-dhiù. Nuair a bha e a-mach às an sgoil an seothach thug e treiseag ... ùine bheag a choireigin aig an taigh. Agus


dh'innis e ... Thuirt e an uair sin ri athair 's ri mhàthair gun robh esan a-nist a' falbh, nach robh reusan sam bith dha fuireach an seo, nach robh rathad aige a dhol an comhair cladaich no sìon, nach biodh e aice. Agus dh'fhalbh e, 's bha e air falbh. Agus á ... seo a-nist an rud tha ... tha ... Co-dhiù bha e a' dol air aghaidh, agus chuala e a bhith ag èigheach às a dheòidh, "Iain, mhic an iasgair, till 's dèan ceart." Agus bha calman ana shineach agus seabhag agus bha ... #Dè seo ...# Bha seabhag ... agus leòmhann, agus iad ag obair air sabaid mu shìleanan de chorc a bh' air ... air an talamh. Agus thill Iain - 's e Iain a bh' air a' ghille - thill Iain mac an Iasgair far an robh iad. "Siuthad," ars an leòmhann, ars esan "dèanaibh ceart dhuinne," ars ise "An-dà gu dearbh fhèin," ars esan, arsa Iain rithe, ars esan. "Shaoilinn fhìn de leithid fhèin a bheothach," ars esan, "nach biodh tu cho suarach 's gum biodh tu a' dol a thoirt seo," ars esan, "bho chreutair sam bith," ars esan. "'S iomadh," ars esan, "pìos mhòr fheòla," ars esan, "a tha a-staigh air taigh 
tuathanaich an sineach," ars esan, "dh'fhaodadh tu


fhaighinn," ars esan, "seach aonais dhà no trì shìleanan sìl an seo," ars esan. "Agus tha iad ... tha e air a ghràdha riumsa," ars esan, "g' eil," ars esan, "an sìol a tha seo air a chur a-mach dhan §chal§ chalman," ars esan, "a h-uile h-àite a's an suidh e. Agus tusa cuideachd, a sheabhaig ghlais," ars esan, "dh'fhaodadh tu fhèin fhaighinn," ars esan, "gun a bhith ga thoirt bhon chalman bhochd a tha seo. Agus," ars esan, "Bheir mise," ars esan, "dhan chalman e." "An-dà, tapadh leatsa," ars an calman," ars esan. "Agus bheir mise dhutsa," ars esan, "nach eil uair," ars esan, "a dh'fhaodas ... a dh'òrdaicheas tu a bhith nad chalman," ars esan, "nach tèid thu ann," ars esan. "An-dà," ars an leòmhann, ars ise, "ged a tha mise robach, grànda mar a tha mi, "ars ise, "'s ged nach d' fhuair mi sìon dhen t-sìol," "chan eil uair," ars ise, "a dh'òrdaicheas e a dhol na leòmhann," ars ise, "nach bi e ann," ars ise. "An-dà," an seabhag, ars esan, ars an t-seabhag, ars ise, "faodaidh mise," ars ise, "dèanamh ris" ars esan "cho math, 's a tha sibh pèin


a' dèanamh ris ged nach d' fhuair mi dad dhen t-sìol," ars esan. "Chan eil uair," ars esan, "a dh'òrdaicheas e," ars esan, "a bhith na sheabhag," ars esan, "nach tèid e ann na sheabhag." Well, dh'fhalbh iad 's dh'fhàg iad slàn aige, 's dh'fhalbh Iain mac an Iasgair. Smaoinich e seothach aige fhèin co-dhiù. "Saoil thusa, an tig seo ceart?" Smaoinich e aige fhèin co-dhiù gum falbhadh e na chalman, 's bha e suas a's an iarmailt, dìreach, mu ... mun do smaoinich e, na chalman. Cha robh e an uair sin ach a' falbh treis na chalman 's treis na sheabhag 's treis na leòmhann. Ach co-dhiù bha ... bha e na leòmhann 's bha e a' tighinn air an rathad, agus chuala e seothach ag èigheach às a dheòidh a-rithist, "Iain, mhic an Iasgair, till 's dèan ceart." Agus thàinig e mu chuairt, agus bha biast-dhubh agus breac agus ... bha ... 's b' e creutair ... breac ... Ach co-dhiù bha iad a' sabaid mu bhoiteig. Agus dh'iarr iad air Iain ceart a dhèanamh. Agus thuirt Iain, "Well," ars esan ris a' bhiast-dhuibh, ars esan, "shaoilinn fhìn," ars esan, "nach ... nach


biodh tu fhèin, ars esan, ars ... ars esan, "a' feuchainn ris a' bhoiteag bhochd a thoirt bhon bhreac an seo," ars esan, "nach eil a' §fei§ ach a' feitheamh aig taobh an locha," ars esan, "cuin a thuiteas tè," ars esan, "dhan uisge," ars esan. "Agus 's iomadh easgann mhòr a th' agad," ars esan, "air feadh an locha," ars esan, "a dh'fhaodadh tu fhaighinn," ars esan, "as aonais sabaid mun bhoiteig a tha seo," ars esan. "Agus ...
A Dhia, nach do chuimhnich mi ... "Agus," ars esan ris a' bhreac, "'s ann dhutsa," ars esan, "bheir mise," ars esan, "a bhoiteag," ars esan. "Agus ... "An-dà," ars am breac, ars esan, "tapadh leatsa," ars esan, "agus chan eil uair," ars esan, "a dh'òrdaicheas tusa," ars esan, "a bhith nad bhreac," ars esan, "nach bi thu ann," ars esan. Agus ... "An-dà," ars a' bhiast-dhubh, ars ise, "ged nach d' fhuair mise dad mi fhìn," ars ise, "chan eil sìon a %spite% agam dha," ars ise, agus chan eil uair a dh'òrdaicheas e a


bhith na bhiast-dhuibh," ars ise, "nach b' e ann." Agus co-dhiù ... co-dhiù seothach ... Dh'fhaodadh gun tig an rud eile thugam fhathast, ach ... Co-dhiù seothach dh'fhalbh e. Agus bha e a-nist a' falbh mar seothach treis a's gach seòrsa riochd a's na dh'òrdaich e e fhèin. Agus bha e a' falbh, agus chunnaic e seo baile bhuaithe, agus rinn e dìreach air a' bhaile. Agus ràinig e seothach am baile a bha seo. Agus bha taigh beag iomallach a-mach an sineach às a' bhaile, agus thàinig e a-nuas na sheabhag, agus laigh e agus leum e na fhireannach agus chaidh e chun an taighe. Agus dh'fhaighneachd e dhen duine am faigheadh e cuid na h-oidhche aige. 'S e fireannach a thàinig chun an dorais. Thuirt e gum faigheadh, nach robh aigesan ach e fhèin, ach gum faigheadh esan cuid na h-oidhche còmhla ris, agus chaidh Iain mac an Iasgair a-staigh. Agus chuireadh air dòigh biadh dha 's fhuair iad biadh, agus thòisich iad ri seanchas. Agus dè bha seothach ach fear a bh' aig an rìgh a' coimhead às deòidh mhuc. 'S e mucair


a bheireadh iad ris. Agus... "B' fheàrr leam fhìn," ars esan ri Iain, ars esan, "tha mise," ars esan, "a' fàs sean a-nist," ars esan. "B' fheàrr leam," ars esan, "gum fanadh tu," ars esan, "còmhla rium," ars esan "agus gum biodh tu gam chuideachadh," ars esan, "mu mhucan an rìgh." "Ò nì mise sin," ars Iain, "chan eil ... 'S ann a' coimhead a-mach airson obair a tha mi," ars esan, agus 's dòcha gun tig mi ... fan mi còmh riutsa," ars esan, "gus am faic mi" ars esan, "gu dè mar a thachras an gnothach." Well, 's ann mar seothach a bha. Dh'fhalbh e 's bha ... Làirne-mhàireach dh'èirich iad, 's chaidh e fhèin 's am mucair, chaidh iad chun nam mucan aig an rìgh. Agus bha iad a' cur ... Bha iad a' dol ... a' coimhead seachad orra 's a h-uile sìon mar a bha am mucair a' dèanamh. Agus thuirt Iain ris, "Nist," ars esan, "cha ruig sibhse a leas," ars esan, "tighinn tuilleadh," ars esan, "chun nam mucan an seo," ars esan, "mura togair sibh pèin," ars esan. "Nì mise an gnothach," ars esan,


"seothach tuilleadh on a chunna mi," ars esan, "gu dè mar a bha sibh ag obrachadh." Ach co-dhiù seothach, chaidh iad dhachaigh. Agus ... An oidhche sin nuair a chaidh am mucair a chadal dh'fhalbh Iain, agus chaidh e gu pàileis an rìgh. Agus chunnaic e far an robh nighean ... Chuala e aig a' mhucair co-dhiù far an robh nighean an rìgh a' cadal, agus chaidh e sìos an similear. Agus bha ise san leabaidh agus cha do dh'fhairich i idir e. Ach chaidh e ... leum e na dhuine agus chaidh e a-null agus chuir e a làmh air ... air ... air uachdar a h-aghaidh mar seo. Leig ise sgiamh sgrathail aiste ... Siud esan a-staigh dhan t-similear na rodan air ais. Agus dh'èigh an rìgh - thàinig e a-nuas - "Gu dè tha ceàrr?" ars esan. "Tha," ars ise, "cuideigin san rùm," ars ise. Thòisich siubhal 's dh'èirich a' bhanrighinn. 'S thòisich siubhal air feadh an rùm, 's cha ... Shiùbhladh a h-uile àite 's a h-uile sìon, agus cha d' fhuaireadh duine. "Chan eil duine," ars ... ars an rìgh, ars esan, "san rùm, ge brith gu dè an rud tha thu


a' faicinn. Feumaidh g' eil thu air aisling-chadail fhaicinn." "Chan e aisling-chadail a bha mi a' faicinn," ars ise, "ach d' fhairich," ars ise, "a' cur mo làimh ... cur a làimh," ars ise, "fo uachdar an aodaich." Agus ... "Thalla, thalla," ars an rìgh, "caidil ana shin, 's na cluinneam a leithid idir ort." Dh'fhalbh an rìgh co-dhiù 's chaidh e suas dha rùm fhèin 's a' bhanrighinn. Agus cha robh iadsan sìon an t-saoghal ach air falbh nuair a thàinig Iain a-mach agus e a's an t-similear, agus leum e na fhireannach air ais, agus chuir e a làmh ...


Agus leig ise na sgreuchan aiste a-rithist. Agus chuala an rìgh air ais i agus dh'èirich e a-nuas. Agus dh'fhaighneachd e dè bha ... dè ... dè ... dè bha i a' mìnigeadh. Agus thuirt i gun robh fireannach san rùm ceart gu leòr, gun robh cuideigin san rùm, ge brith cò bh' ann. Agus thòisich iad ri siubhal agus shiubhail iad an rùm 's shiubhail iad an rùm 's shiùbhladh a h-uile sìon sìos is suas. Cha robh preas ann 's cha robh àite ann nach do shiùbhladh a-mach. Cha d' fhuaradh duine. "Leabhara," ars an rìgh, ars esan, "ma chluinneas mi," ars esan, "an còrr agad," ars esan, "gabhaidh dhut," ars esan, "le cuip nan con," ars esan, "agus dìreach, gabh aige sin," ars esan. Well, dh'fhalbh an rìgh 's a' bhanrighinn a's an rùm 's dh'fhàg iad ise leatha fhèin. Cha robh i fad sam bith air a fàgail leatha fhèin co-dhiù nuair a thàinig Iain a-mach às an t-similear. Agus chàirich e a làmh oirre. "Well," ars ise, "tha e coltach," ars ise, "nach eil


reusan a bhith riut," ars ise, "ge brith gu dè an dòigh a's a bheil thu, no cà bheil thu," ars ise, "no gu dè mar bha thu a' tighinn an seo," ars ise. "Tha thu ... tha cuideigin an seo," ars ise, "ceart gu leòr." "Ò tha," ars Iain," ars esan. Agus co-dhiù dh'fhan e an oidhche sin còmh ris ... ri nighean an rìgh agus dh'fhiathaich i e tighinn a-rithist. Well, an ath-oidhch' dh'fhalbh Iain, agus chaidh e a-staigh thron t-similear na rodan. Dh'fhalbh e na chalman 's chaidh e sìos thron t-similear na rodan 's chaidh e a-staigh. 'S cha robh duine ga fhaicinn ach i fhèin, 's bha i na b' uidheamaichte air a shon an oidhche sin. Agus bha iad còmhla co-dhiù fad na h-oidhche, agus nuair a bha iad ... nuair a bha e a' falbh, thug i dha briogais a bh' aig ... agus cha robh gin eile a's an rìoghachd dhe leithid, ach tè eile bh' aig a h-athair dhiubh, de thè ghil. Agus dh'fhalbh Iain 's phaisg e i, 's tharraing e. 'S chaidh e ... Bha e a-staigh mun do dh'èirich am mucair. Bha na mucan an dèidh a chur air dòigh 's a h-uile sìon, 's bha ... bha e fhèin 's am mucair a' faighinn air aghaidh uabhasach math.


Ach chaidh e a-null co-dhiù gu baga a bh' aige, agus nuair a chaidh e dhachaigh 's ann a chuir e a' bhriogais - chaidh e a-null gu baga a bh' aige, agus thòisich e ri tionndadh a-mach aodaichean a bh' aige a's a' bhaga agus thionndaidh e a-mach a bhriogais. "A bhiadh 's aodach, Iain," ars esan, "cò às a fhuair thu a' bhriogais?" ars esan. "Dè a' bhriogais?" ars Iain. "A' bhriogais bhàn a th' agad an sineach." "Thod! A Dhia," ars Iain, "tha gu leòr agamsa dhen t-seòrsa sin. 'S fhurasta dhòmhsa feadhainn dhiubh siud fhaighinn," ars esan. "A bhiadh 's aodach," ars esan, "nach toireadh tusa dhòmhsa i," ars esan. "Bu mhath leam fhìn," ars Iain, "gum faigh thu sin," ars esan. 'S thilgeadh a' bhriogais a fhuair e fhèin a-raoir thilgeadh chun a' mhucair i. Ach co-dhiù bha am mucair toilichte, 's thòisich e ri fiotaigeadh air na briogais. Ach co-dhiù seothach, dh'fhalbh Iain an oidhche sin, nuair a fhuair iad gu tàmh, nuair a ghabh am mucair gu tàmh. Dh'fhalbh


e 's tharraing e air pàileas an rìgh 's ràinig e nighean an rìgh an sin. Agus an §oidh§ an §oidh§ an latha sin nuair a bha e a' falbh thug i dha an t-seacaid aice. Agus chaidh Iain dhachaigh. Agus thòisich e sa mhadainn nuair a fhuair iad air dòigh, nuair a chuir e na mucan air dòigh 's a h-uile sìon 's a fhuair iad am biadh, thòisich e ri siubhal a' bhaga, 's thàinig e air an t-seacaid. "A Dhia," ars am mucair, ars esan, "an e seacaid na briogais tha sin?" "'S e," ars Iain, ars esan, "seacaid, agus 's fhurasta gu leòr dhiubh seothach fhaighinn," ars esan. "A Dhia, nach math a ruigeadh i dhan bhriogais bhàin?" "Ò gu dearbh fhèin, seadh, ars Iain, ars esan. 'S e an t-seacaid, 's ann na briogaise bàine a th' ann," ars esan. "Ò bhiadh 's aodach," ars esan, "nach toireadh thusa dhòmhsa i?" ars esan. "Bu mhath leam fhìn gun toir," ars Iain, "seo dhut i."


Ach co-dhiù seothach bha iad a' dol air aghaidh 's fhuair ise a-mach an seo gun tug e seachad an t-aodach. "Chan e," ars esan. Bha e còmhdach oirre nach e. "Chan e a' bhriogais bhàn a thug thu dhòmhsa a th' air a' mhucair idir," ars esan. "Ò gu dearbh," ars esan ... ars ise, "cha robh tè eile san àite," ars ise, "dhe leithid." "Ò feumaidh gun robh," ars Iain. "Tha a' bhriogais agamsa fhathast," ars esan, "agus an t-seacaid
còmhla rithe." Agus dh'innis i dha an oidhche sin gun robh a h-athair air brath fhaighinn air rìgh eile a bha seo, gun robh cath is còmhrag aige ri chumail ris fad latha, neo ... neo gun robh leithid seo a shuim airgid aige ri phàigheadh dha. Agus dh'fhaighneachd Iain dheth, "Dè," ars esan, "tha e a' dol a dhèanamh?" "Ò," ars ise, "tha ... tha ... 'S e," ars ise, "an cogadh a bhios ann," ars ise. Agus nuair a thàinig e dhachaigh co-dhiù an §lath§ an oidhche sin nuair a dh'èirich am mucair, dh'innis e dhan mhucair


mar a bha, gun cuala e aig feadhainn gun robh cogadh gus 'ith ann. "Ò ma-thà," ars am mucair, ars esan, feumaidh mise," ars esan, "ged nach fhaighinn ach buille an-dràsta 's a-rithist a thoirt seachad," ars esan, "feumaidh mise falbh." "Ò gu dè eile a nì sibh," ars Iain, "ach falbh," ars esan. Ach co-dhiù thàinig an seothach am brath gun robh am blàr air a chur a-mach, gun robh aca ri falbh, cath 's còmhrag a chumail ris an §r§ ris an fheadhainn a bha seo, neo gum biodh a leithid seo a shuim airgid aige ri phàigheadh. Dh'fhalbh iad an seo. Chaidh Iain, dh'fhalbh e chun nam mucan tràth an latha sin, 's fhuair e seachad a h-uile sìon tràth. 'S dh'fhalbh e na chalman, 's treis na sheabhag, dhan iarmailt, 's bha e %watch%adh, gan leantail mar a bha iad a' dol air aghaidh, 's chunnaic e seothach a' bhuidheann eile a' tighinn nan aghaidh. Agus cò bha còmhla riutha ach am mucair leis an deise bhàin. Agus nuair a bha iad dìreach gu bualadh, thàinig Iain a-nuas air cùlaibh a' bhuidhinn a bha gam bualadh na leòmhann. Agus chaidh e ...


Ghabh e air am feadh 's thug e lòn gu tulaich orra. Agus theich iad, agus ... ach cha do dh'èigh iad an t-sìth. Bha ... Dh'èigh iad gun robh ... gum biodh iad ann a-màireach fhathast. Agus chunnaic am mucair chunnaic e an leòmhann. Agus chunnaic Iain am mucair. Bha e furasta gu leòr dha fhaicinn leis an deise bhàin, agus a-mach às a dheòidh a thug e. Agus ràinig e am mucair, agus leag e e. Agus thòisich e air a shlaodadh thron a h-uile dìg 's a h-uile h-àite bu shalaiche na chèile, gus mu dheireadh nach aithnicheadh tu dè bha san deise bhàin, co-dhiù bha i bàn no dubh. Agus a h-uile turas a thogadh am mucair a làmh bhuaileadh Iain a spòg air. Agus nuair a bha e seachd sgìth ag obair air cluich leis a' mhucair an sineach dh'fhalbh e na sheabhag 's cha robh an ath-shealladh aig mucair. Agus thug e aghaidh air an taigh. Bha e a-staigh. Chuala e seo a' tighinn "Och is och! Och is och!" Agus thàinig am mucair. Thàinig e a-staigh.


"A dhuine!" ars Iain, "dè th' oirbh?" ars esan. "An ann air ur leòn a tha sibh?" ars esan. "Ò chan ann, a ghràidhein," ars esan. "Chan eil mi air mo leòn idir," ars esan. "'S dè," as Iain, "a dh'èirich dhuibh?" "Ò dh'èirich, a Leabhara," ars esan, "nuair a bha sinn dìreach gu bualadh," ars esan, "thàinig leòmhann chaothaich," ars esan, "air cùlaibh an fheadhainn eile," ars esan, "agus rinn i feum dhuinne ceart gu leòr," ars esan. "Chuir i," ars esan, "rinn i marbhadh mòr air am feadh," ars esan, "agus chlìor i air falbh iad," ars esan. "Ach tha againn," ars esan, "ri bhith ann a-màireach fhathast," ars esan. "Agus tha mi cinnteach," ars esan, "gur ann a chionn na deise bhàn a bhith ormsa," ars esan, "tha ... ach ... thug i.." ars esan, "ach lean i às mo dheòidh-sa," ars esan. "Saoil, robh i ... robh i," ars Iain, ars esan, "gar gearradh?" "Ò cha robh, a ghalad," ars esan, "cha do rinn i sìon orm dhen t-seòrsa sin, ach bha i gam luinnteadh," ars esan, "thall 's a-bhos, gam shlaodadh a's a h-uile h-àite bu


mhiosa na chèile," ars esan, "agus nuair a thogainn mo làmh rithe cha dèanadh i ach a spòg a bhualadh orm." "Ò well, a Dhia," ars Iain, "nach sibh a bha %lucky%." "Ò 's mi gu dearbh," ars esan. "Ach rinn i deagh fheum dhuinn na dheòidh sin," ars esan, "ged a ... ged a lean i mise," ars esan. "Tha mi cinnteach," ars esan "gur a chionn an deise bhàn a bhith ormsa," ars esan, "a bh' ann." "Ò §ch§ chan eil teagamh," ars Iain, "nach e." Ach co-dhiù seo ... "Agus tha aig sibh ... agaibh ri dhol ann a-màireach fhathast," ars Iain. "Tha," ars esan. "'S a bheil sibhse a' dol ann?" ars esan. "Ò tha," ars esan. "Ò tha mi a' dol ann gun teagamh," ars esan. Co-dhiù 's ann mar seothach a bha. Làirne-mhàireach chaidh esan a choimhead nighean an rìgh an oidhche sin, 's dh'innseadh an eachdraidh mar a bha. Agus chaidh e ... làirne-mhàireach a seothach dh'fhalbh iad, agus nuair a fhuair Iain na mucan a chur air dòigh 's a h-uile sìon


a chur air dòigh dh'fhalbh e fhèin, agus dh'fhalbh e na sheabhag dhan iarmailt. Agus bha e a' gabhail ealamh riutha gus a ... gus an robh iad gu bualadh. Agus ma thug e marbhadh an-dè air an taobh eile, rinn e barrachd an-diugh. Thàinig e a-nuas agus chaidh e na leòmhann, agus ghabh e air am feadh. Agus co luath 's a chunnaic am mucair an leòmhann a-mach a ghabh e. Ach nuair a fhuair an leòmhann clìoras an fheadhainn eile chunnaic ... chunnaic e am mucair, agus a-mach às a dheòidh a thug e. Agus thugadh a cheart leithid a luinnteadh dha an-diugh 's a thugadh dha an-dè. Ach co-dhiù seothach dh'fhalbh Iain, agus thàinig e dhachaigh, agus cha robh e ... Bu shuarach an ùine bha e a-staigh co-dhiù nuair a dh'fhairicheas am mucair a' tighinn, agus thàinig e dhachaigh. "Seadh," ars Iain, ars esan, "robh an leòmhann agaibh an-diugh?" ars esan. "Ò bha," ars esan. "Bha i againn," agus rinn i ... Thug i," ars esan, "tom gu tulaich,"


ars esan, "air an fheadhainn eile an-diugh," ars esan, "ach cha do dh'èigh iad an t-sìth na dheòidh sin," ars esan. "Tha againn ri dhol ann a-màireach fhathast," ars esan. "'S an robh i às ur deòidh-se?" ars esan. "Ò bha," ars am mucair. "Dh'fhalbh i às mo dheòidh-sa ach 's e an t-aodach bàn tha seo," ars esan, "tha mi cinnteach," ars esan "gur e tha i ... gur e tha i air a spotadh," ars esan, "seach duine sam bith eile," ars esan. "Ò chan eil teagamh," ars Iain, "nach e." Agus co-dhiù seothach fhuair iad air dòigh, 's chaidh iad a chadal. 'S nuair a chaidh am mucair a chadal dh'fhalbh Iain. Agus §thi§ bha e còmh ri nighean an rìgh co-dhiù. Agus làirne-mhàireach an seo bha iad deiseil airson falbh. Agus dh'fhalbh Iain nuair a fhuair e a h-uile sìon air dòigh, dh'fhalbh e, 's chaidh e na sheabhag. Agus leathach rothaid, gu dè dh'fhàg an rìgh a-staigh ach an clogad. Agus thuirt e, dh'èigh a dha na daoine gun a dh'fhàg e a-staigh an clogad 's nach dèanadh e feum gun e, agus duine sam bith a bheireadh thuigesan an clogad gum faigheadh e a nighean ri


pòsadh. Agus cò thill ach am mucair, còmh ris a h-uile duine. Thill Iain cho luath 's a rinn e a-riamh dìreach. Chuir e mu chuairt air na sgiathan 's ràinig e pàileis an rìgh, agus bhuail e aig an doras. 'S cò thàinig chun an dorais ach ise. "Bheir dhòmhsa," ars esan, "clogad d' athar," ars esan. "Thig a-staigh mar seo," ars ise. Agus chaidh e a-staigh 's dhùin i an doras. "Thig ... Gabh a-nuas mar seo," ars ise. 'S chaidh e suas, 's bha a' bhanrighinn ann an rùm an sin 's chaidh iad ann. "Siuthad a-nist," ars ise. "Dèan dhòmhsa," ars ise, "cleas mum falbh thu," ars ise. "Tha fhios a'm," ars ise, "g' ann le d' chleasan," ars ise, "a rinn thu an gnothach o thoiseach," ars ise. Agus ... "A Dhia," ars an rìgh, ars esan ... ars Iain, ars esan, "bheir dhòmhsa clogad d' athar," ars esan. "Ò, ged a chailleadh e an ceana," ars ise, "chan eil thu a' dol a dh'fhalbh às a sin,"


ars ise, "gus an dèan thu dhòmhsa cleasan," ars ise. "Siuthad ma-thà, well, ma-thà, ceart gu leòr," ars esan, "feuch nach gabh sibh eagal," ars esan. Agus dh'fhalbh e agus leum e na chalman, agus leum e gu gualainn na banrighinn mar sineach, agus dh'fhalbh e far gualainn na banrighinn 's leum e gu a gualainn-se. Leum e às a sin 's chaidh e na fhireannach. "Siuthad," ars ise, "dèan fear eile." Agus dh'fhalbh e, agus bha bòrd air a ... a's an rùm mar sin, dh'fhalbh e agus leum e air a' bhòrd na bhreac, agus sgaoil e na h-iuchraichean air a' bhòrd, agus leig a bhanrighinn èigh aiste. Agus leum e na fhireannach cho luath 's a rinn e a-riamh. "Seo, seo," ars esan, "thoir dhòmhsa an clogad," ars esan. Agus ... "Well, glè cheart," ars ise, "gheibh thu sin." Agus dh'fhalbh Iain leis a' chlogad. Agus cò chunnaic e a' tighinn ach am mucair. Agus thàinig Iain a-nuas nuair a spot e


am mucair. Thàinig e a-nuas 's bha e na dhuine 's bha an t-achlasan seo aige. "Dè th' agad an sin, Iain?" arsa ... arsa ... ars am mucair, ars esan. "Clogad an rìgh," ars Iain, ars esan. "A bhiadh 's aodach," ars esan, "nach toireadh tusa dhòmhsa e." "Bu mhath leam fhìn," ars Iain, "seo dhut e," ars esan, 's bi a' tarraing leis." Agus rug am mucair air a' chlogad, 's thòisich e ri smèideadh air an fheadhainn a bh' air a dhol seachad air, gun robh an clogad aigesan. Ràinig e an rìgh. "Ò nach eil thu, a Dhia mhòr, gam fhaicinn," ars an rìgh, ars esan, "nach robh duine," ars esan, "a's an rìoghachd agam," ars esan, "a bheireadh thugam," ars esan, "clogad" ars esan, "na bu luaithe na seann mhucair a bh' agam," ars esan. "Ach," ars esan, "an rud a thuirt ... thuirt mise a's an geall a thug mi seachad," ars esan, "mar a bha an nighean a thoirt seachad, feumaidh mise," ars esan, "cumail ri m' ghealltanas." Well, 's ann mar seothach a bha.


Cha robh fhios aicese o Dhia gu dè rud a dhèanadh i, an nighean, nuair a chunnaic i mar a rinn Iain. Chaidh Iain dhachaigh. 'S thugadh tom gu tulaich orra an latha sin nuair a bhuail iad a chèile, agus dh'èigh iad an t-sìth, nach robh an còrr gus 'ith mu dheoghainn ach siud. Agus fhuair am mucair a' cheart uiread an latha sin 's a b' àbhaist dha fhaighinn. Ach cha robh fhios aig a' mhucair cò bha 's obair air. Agus nuair a bha e seachd sgìth dheth co-dhiù dh'fhalbh e 's leum e na sheabhag 's thàinig e dhachaigh. Agus bha e a-staigh nuair a thàinig am mucair. Agus ... "Tha sibh air tighinn," ars ... ars Iain. "Ò tha," ars esan. "'S dè mar a chaidh dhuibh an-diugh?" ars Iain. "Ò," ars esan, "tha an t-sìth air a h-èigheach," ars esan. "Dh'fhàg ... cha mhòr gun a dh'fhàg i duine aice an-diugh nach do mharbh i," ars esan. "Agus," ars esan, "ged a thug i ruith ormsa, gu dearbh rinn i feum," ars esan. "Ach," ars esan, "feumaidh mise," ars esan, "cur mu dheoghainn a' ghnothaich tha seo a-nist," ars esan.


"Dè an gnothach tha seo?" "Ò nach eil," ars esan, "an rìgh a' toirt seachad na h-ighinn airson ... son an clogad a thoirt thuige." "An-dà, tha sibh ceart gu leòr," ars Iain, "Gu dè eile a-nist a nì sibh. Mo ... gun do choisinn sibh e." "Ò choisinn," ars am mucair, "ach 's ann air a ... 's ann air a shàilleibh-sa a choisinn mi e." "Ò chan eil sin gu diofar," ars esan. Agus co-dhiù seothach bha iad a' dol air aghaidh na lathaichean, 's chuireadh an uair sin ... chuir am mucair mu dheidhinn gum feumte banais a bhith ga dhèanamh. Agus ... agus nighean an rìgh a' dol a phòsadh. Cha robh sìon a dh'fhios aig nighean an rìgh gu dè rud o Dhia gu dè rud a dhèanadh i no gu dè seòrsa duine bha i a' dèiligeadh ris ann an Iain a's a h-uile dòigh. Agus co-dhiù seothach fhuaireadh brath ... chuireadh brath air feadh na sgìreachd 's thòisich daoine a' cruinneachadh airson banais gus 'ith ann an oidhche a seothach eadar am mucair aig an rìgh agus nighean an rìgh. Agus chruinnich na daoine 's bha %hall% mhòr


a bha sineach, àite mòr a bh' ann, bha e air a lìonadh e a-mach. Agus bha an rìgh 's a' bhanrighinn 's an nighean ann, Agus ... mun d' fhalbh iad a phòsadh idir. Agus thuirt an nighean, "Well," ars an nighean, ars ise, "chaidh mise," ars ise, "a thoirt seachad," ars ise, "gun fhiosta," ars ise, "bha ... dhomh fhìn," ars ise, "'s gun mo thoil fhìn," ars ise, "aig m' athair. Ach," ars ise, "cha ghabh mise," ars ise, "duine," ars ise, "clogad ann no às," ars ise "ach gabhaidh mi," ars ise, "an cleasaiche as fheàrr a tha a-staigh an seo a-nochd," ars ise. Thòisich cleasan shìos air an ùrlar, agus cò bha nam meadhan ach am mucair a' dèanamh chleasan. Agus bha iad seachd sgìth ana shin. "Nist," ars ise, "dèanaibh air ur socair an-dràsta," ars ise. Agus rinn iad ... shuidh iad sìos, agus thuirt i ri Iain, "Thalla nist," ars ise, "'s dèan cleas," ars ise. Well, dh'fhalbh e 's leum e na chalman, agus leum e far ... gu gualainn na banrighinn, 's chaidh e an sin gu gualainn an rìgh 's leum e an sin gu gualainn-se, agus


leum e an uair sin na dhuine. "Siuthad," ars ise, "dèan fear eile," ars ise. Leum e air a' bhòrd na bhreac, 's sgaoil e na h-iuchraichean, 's chruinnich e suas air ais, 's leum e na fhireannach. "Siuthad," ars ise, "dèan fear eile," ars ise. Dh'fhalbh Iain 's leum e na leòmhann, 's nuair a chunnaic am mucair an leòmhann a-mach a bha e. Thuit e man doras 's rinneadh ... phronnadh air a' mhucair mu ... mun d' fhuair na daoine a-mach. Agus às a dheòidh seo chaidh nighean an rìgh a phòsadh, i fhèin agus Iain. Agus phòs iad, an dithis aca. Well, bha iad a-nist pòsta, agus bha am mucair, fhuair e na b' fheàrr, 's bha e san taigh aige fhèin. Agus bhiodh Iain a' dol a choimhead ann daonnan. Fhuair e na b' fheàrr, agus ... fhuair e na b' fheàrr. Agus bha ... bha iad-san a nist pòsta ana sheothach. Agus bha iad an latha a bha seothach, latha brèagha a bh' ann, agus iad shìos faisg air a' chladach, agus iad a' coimhead


#eunlaith# mun chladach 's an latha cho snog 's a' mhuir cho brèagha 's a h-uile sìon. Agus dìreach ann am priobadh na sùla thàinig a' mhaighdean-mhara dìreach agus sgiobadh air falbh Iain. "Thalla," ars ise, "tha thu agam a-nist," ars ise, "agus 's fhada," ars ise, "a fhuair mi ... a ghealladh dhomh thu," ars ise, "mun do ghineadh am broinn do mhàthar thu," ars ise. Well, bhuail an tè a bha shìos aig a' chladach a basan. Thòisich rànaich, 's thàinig i dhachaigh. Agus dh'innis i mar a thachair. Thuirt a h-athair ... Chomhairlich a h-athair dhi an uair sin a dhol far an robh seann duine a bha san àite aig an robh seann fhiosrachadh 's naidheachdan 's rudan dhen t-seòrsa sin, feuch am faigheadh i a-mach fios an robh dòigh sam bith air am faigheadh i air ais e. Agus dh'fhalbh i agus chaidh i sìos far an robh an duine sin. "Well," ars an duine, ars esan, "innsidh mise dhut," ars esan, "dè rud a nì thu," ars esan. "'S ann," ars esan, "am broinn uighe," ars esan, "a tha beatha na maighdean-mhara," ars esan. "Agus bheir leat an ceòl," ars esan, "agus


bheir leat ugh agus tubhailte," ars esan, "agus theirig chun a' cheart àite," ars esan, "às an tug i bhuat do chompanach," ars esan, "agus tòisich," ars esan, "air seinn a' chiùil," ars esan, "agus tòisich air ridhleadh an uighe a-null 's a-nall," ars esan, "air ... air ... air an tubhailte. Agus ma thig i," ars esan, "thuige," ars esan, "sguir dheth sa mhionaid," ars esan, "co luath 's a thig ise," ars esan. "Agus," ars esan, "iarraidh i ort," ars esan, "tòiseachadh air ais," ars esan, "agus canaidh tu rithe," ars esan, "gun dèan i sin ma chuireas i na ... na bheil os cionn an dà ghualainn dhe d' chompanach a-mach air a beul. Agus ma ... nuair a nì i sin," ars esan, "faodaidh tu sheinn an uair sin agus sguiridh tu a-rithist, agus iarraidh i a-rithist ort. Agus iarraidh tu oirre," ars esan "na bheil os cionn na h-imleig aige," ars esan, "a chur a-mach," ars esan. "Agus ma tha cleasan," ars esan "aig do chompanach," ars esan, "mar tha air a ghràdha," ars esan, "clìoraidh e i. Well, 's ann mar seothach a bha co-dhiù.


Dh'fhalbh e ... ise dhachaigh, 's dh'innis i dha h-athair mar a thachair. Ò cha robh sìon an t-saoghal, ach fhuaradh a h-uile sìon, an t-ugh 's an tubhailte 's an ceòl, 's dh'fhalbh i chun a' chladaich. Agus thòisich i air seinn a' chiùil agus a' ridhleadh an uighe. Agus bha i treis ag obair an sin 's cha robh i a' faicinn sìon, ach chunnaic i an seo smùid pìos ag èirigh an taobh a-muigh dhith, pìos math air falbh. Agus an ath thuras a thàinig i am bàrr chaidh i na bu ghiorra dhi. Agus thàinig i seothach agus gun tànaig i an àite èigheach a dhèanamh. Sguir ise dhen ... dhen sheinn cheòl agus a' ridhleadh an uighe. "Siuthad," ars ise, "ridhil an t-ugh 's seinn an ceòl." "Nì mi sin," ars ise, "ma chuireas tu," ars ise, "na bheil os cionn," ars ise, "an dà ghualainn," ars ise, "dhe m' chompanach a-mach." "Nì ... Gheibh thu sin," ars ise. Chuir i sin a-mach, agus rinn ise agus sguir i air ais.


"Siuthad," ars ise, "lean romhad," ars ise. "Nì mi sin," ars ise, "ma chuireas tu," ars ise, "na bheil os cionn na h-imleig," ars ise "dhe m' chompanach a-mach air a bheulaibh." "Nì mi sin," ars ise. Dh'fhalbh i 's thog i a-nuas e co-dhiù, 's bha i ga chur a-mach air a beul, 's dh'fhalbh esan na sheabhag. Sgioblaich ise leatha an tubhailte 's an t-ugh 's tharraing i cho luath 's a rinn i a-riamh. Well, thàinig Iain a-nuas na §dhu§ na sheabhag 's chaidh e na dhuine, 's bha e fhèin 's a bhean a' dol dhachaigh còmhla. Bha iad a-nist ùine nan ùineachan nach deach iad an comhair cladaich tuilleadh. Ach co-dhiù an latha bh' ana seothach chaidh
iad chun a' chladaich, agus cha robh for aice air sìon an t-saoghail, sìon a bh' ann air a dhol às cuimhne orra. Agus gu dè ... Thàinig ise mu chuairt agus sgiob i air falbh air ais e. "Thalla," ars ise, "tha thu agam an-dràsta a-rithist," ars ise, "agus cha bhi thu §fu§ cho furasta


grèim fhaighinn ort 's a bha thu reimhid," ars ise. "Tha mi air a thuigsinn cò ... dè th' agad a-nist." Dh'fhalbh ise, 's cho luath 's a rinn i a-riamh thug i a h-aghaidh air an taigh, a' bhean, nighean an rìgh, agus fhuair i an tubhailte 's an t-ugh 's an ceòl, 's thill i chun a' chladaich. Thòisich seinn 's thòisich ridhleadh an uighe 's cha robh sìon thall no a-bhos. Ach co-dhiù seothach, ann an ceann ùine nan ùineachan, chunnaic i smùid gheal a' tighinn am bàrr às a' mhuir, agus thuig i seo gura h-i a bh' ann. Agus an ath turas a chunnaic i bha i na bu ghiorra dhi, agus thàinig i seothach is gun tànaig i ann an àite èigheach dhi. Agus sguir ise a sheinn a' chiùil agus a ridhleadh an uighe. "Siuthad," ars ise, "ridhil an t-ugh 's seinn an ceòl." "Nì mi sin," ars ise, "ma chuireas tu," ars ise, "na bheil os cionn," ars ise, "an dà ghualainn," ars ise, "a-nuas dhe m' dhuine," ars ise. "Gheibh thu sin," ars ise. Agus thòisich ... chuir i sineach a-nuas e agus


Thòisich ise a' ridhleadh an uighe agus a' seinn a' chiùil, agus sguir i seothach. "Siuthad," ars ise, "lean romhad," ars ise. "Nì mi sin," ars ise, "ma chuireas tu," ars ise, "na bheil," ars ise, ... Agus ... "Nì mi sin," ars ise, "ach sin fhèin," ars ise, "na gheibh thu dheth," ars ise. Agus dh'fhalbh i agus bha i ga sgioblachadh a-nuas an seothach, agus a's a' §sgiob§ a h-uile sgioblachadh a bh' ann, thug Iain leum às fhèin, agus siud a-mach a bha e na sheabhag air ais. Agus cha do rinn ise ach thog i leatha an tubhailte 's an t-ugh 's a h-uile rud a bh' ann 's tharraing i. Well, thàinig Iain a-nuas na sheabhag pìos air falbh on chladach, agus bha e fhèin 's a bhean a' dol dhachaigh còmhla a-rithist. Well, bha iad a-nist co-dhiù cha robh iad a' dol an comhair a' chladaich idir. Cha robh iad a' dol an comhair sìon. Ach co-dhiù chaidh an ùine mhath seachad 's chaidh a h-uile sìon a bh' ann air dìochuimhne, 's cha robh cuimhne air sìon dhe na thachair. Agus an triob a bha seothach chaidh iad


chun a' chladaich. Latha brèagha a bh' ann 's bha e ga mhiannachadh iad cuairt a ghabhail, stròl a ghabhail ris an tràigh, 's ... 's e coltas tràghad ... àite tràghadach a bh' ann, agus dh'fhalbh iad. Agus air an tràth a bha seo thàinig i mu chuairt agus sgiob i air falbh a' bhean aige. "Thalla," ars ise, "ma bha cleasan aigesan," ars ise, "chan eil cleasan agadsa." Agus ... o cha robh fhios aig Iain o Dhia gu dè rud a dhèanadh e, gu dè rud a dhèanadh e idir airson a bhean a shàbhaladh. B' fheàrr leis gun robh e fhèin air falbh. Ge brith gu dè dhèanadh e, mar a gheibheadh esan clìor, cha robh teans aicese idir faighinn clìor. Chaidh e far an robh an seann duine a bha seo, agus dh'innis e dha mar a thachair dha. "An-dà," chan eil fhios agamsa," ars an duine," gu dè rud a nì thu," ars esan. "Ach 's ann an rìoghachd nam fear mòra," ars esan, "a tha iad a' gabhail còmhnaidh, ars esan. "Agus 's ann ann an geòdhachan,"


ars esan, "ris a' chladach," ars esan, "a tha iad a' fuireach," ars esan, "nuair a bhios iad air tìr. Agus 's ann ... 's ann," ars esan, "ann am broinn lacha," ars esan, "a tha an t-ugh," ars esan, "agus tha an lach," ars esan, "am broinn caora dhubh, a's a bheil a' bheatha aice," ars esan. "Well, agus ma tha ... cha bhi thusa," ars esan, "fada," ars esan, "a' dèanamh an astair," ars esan. "Tha na cleasan ... na cleasan a th' agad co-dhiù." Well, 's ann mar seothach a bha. Dh'fhàg Iain slàn aig muinntir an rìgh 's dh'fhalbh e. Agus fada no goirid gun robh rìoghachd nam fear mòra no ge brith gu dè an rìoghachd a bh' ann, cha chuala mise an còrr gu dè a h-ainmeachadh dòigheil, ach gur e rìoghachd nam fear mòra a bh' ann, ràinig e an t-àite, agus thòisich e ri siubhal na beinne. Agus cha robh caora dhubh bha e a' faicinn nach robh e a' laighe air a muin na sheabhag agus a' gearradh an sgòrnan aice, e na dhuine, a' leum na dhuine agus a' gearradh an sgòrnan aice. Agus cha robh lacha no lacha. Ach co-dhiù seothach bha e a' fàs seachd searbh agus bha an oidhche a' tighinn. Agus bha e %fly%eadh air falbh gu h-àrd agus shaoil


leis gum faca e mar gum biodh beothach dubh eadar e 's taobh locha shìos. Agus thàinig e a-nuas gu h-ìseal, agus 's e caora dhubh a bh' ann. Agus thàinig e gu fàilidh na ... na sheabhag is laigh e air a muin, agus leum e na dhuine agus ghearradh an sgòrnan aice, agus phlap an lacha a-mach. Sìos gun locha a ghabh i. Agus leum esan na sheabhag, agus thàinig an lacha am bàrr, agus bhuail e an lach. Agus nuair a dh'fheuch e an lacha cha robh ugh no ugh innte. Agus chaidh e an uair sin dhan locha agus thòisich e na bhèist-dhuibh air grunndaireachd an locha, agus mu dheireadh fhuair e an t-ugh far na bhuail an lacha a's an locha. Fhuair e an t-ugh, agus thàinig e air tìr. Agus dh'fhalbh e an uair sin, agus thòisich e ri seòladh ris a' chladach. Agus bha e a' seòladh ris a' chladach an sin, agus shaoil leis gum faca e seothach mar gum biodh seòrsa de thoit, de riobhag toite a-mach à àite an sin à geodha a bha a's a' chladach. Agus dh'fhalbh e agus chrom e a-nuas na eun. Agus 's e an toit a bh' ann ceart gu leòr. Agus i a' tighinn a-mach à uamha bh' ana sheo. Agus


chaidh e na fhireannach. Thàinig e gu doras na h-uamha a bha seothach, agus chaidh e na fhireannach. Agus 's e an cosnadh a bh' aig a' bhean aige - Thug ... Bha an dithis aca a-staigh. Bha e a' gìogaireachd a-staigh, thug e sùil, ghìog e a-staigh air an àite a bh' ann - Agus 's e an cosnadh a bh' aig a bhean, ag obair air pasgaidh a' §ch§ ceann na maighdean-mara. Agus dh'fhalbh esan 's bhuail e an t-ugh mar seo ris a ... ris a' bhalla. Agus ... "A Dhia," ars ise, "tha eagal orm g' eil rudeigin thugam," ars a' mhaighdean-mhara," ars ise. "Thod! Chan eil," ars an tè eile. "Ò tha," ars ise. Agus dh'fhalbh esan agus dh'fhàisg e na bu mhotha an t-ugh. Rinn e rud ... "A Dhia," ars ise, "tha mi a' dol a thoirt a' chinn asad," ars ise. "Tha rudeigin thugam," ars ise. Agus dìreach dh'èirich i na seasamh, dìreach, a' dol a ghabhail chun na màileid aice, agus dh'fheuch Iain air falbh an t-ugh dìreach, 's fhuair i ann an clàr na bathais e, 's thuit i na glag far an robh i.


Leig an tè bha a-staigh an sgiamh aiste. Agus nochd Iain a-staigh. Well, rinneadh an uair sin toileachadh gu leòr nuair a chunnacas cò bh' ann. Ach co-dhiù chuir iad seachad an oidhche sin ann an uamha na maighdean-mara. Nam bitheadh a-nist ise cho math 's a bha Iain, ach cha bhiodh ... cha bhiodh iad fada a' tighinn dhachaigh. Cha robh iad air fuireach an oidhche sin idir còmhla ris a' mhaighdean-mhara. Ach dh'fheumadh ise athais fhaighinn air tighinn dachaigh. Agus chuir ... Fhuair iad ... Chuir ... Thàinig Iain agus chuir e dhachaigh, agus chuir a h-athair bàta, soitheach ga h-iarraidh-se, gu ruige rìoghachd nam fear mòra a bhean. Agus thàinig i dhachaigh a's an t-soitheach a chuir a h-athair ga h-iarraidh. Agus bha i fhèin 's Iain còmhla. Agus chan eil fhios agamsa an d' fhuair Iain na rìgh nuair a bhàsaich a h-athair. Ach dh'fhàg mise iad fhèin, i fhèin agus Iain, agus cha chuala mi gun robh duine teaghlach aca. Agus sin mar a §dh§ chuala mise Iain mac an Iasgair.

