'S e rìgh bh' air Èirinn an seo ma-tà, agus phòs e, 's cha robh e fada pòsta nuair a fhuair e oighre, pàiste-gille. Agus cha robh e fada an dèidh sin fhaighinn nuair a bhàsaich a bhean aige. Well, cha robh an rìgh am beachd gum pòsadh e tuilleadh. Bha eagal air ged a gheibheadh e tè eile nach biodh i gu math dhan ghille. Bha an gille an seo air fàs suas, agus Dhia, 's ann a smaointich an seo an rìgh gum b' fheàrr dha pòsadh agus gun robh an gille neo-ar-thaing tuilleadh gun cuireadh e a ghrianan àrd an aon chraoibh e far am faiceadh a h-uile duine agus far nach faiceadh duine e, agus gum biodh e fhèin a' tadhal air air fhalbh 's air a thilleadh, agus gun rachadh e dh'iarraidh nighean Rìgh na Spàinneadh agus nach gabhadh e ris gun robh e pòsta reimhe idir. 'S e seo a rinn e. Thàinig e agus ise aige.


Bha dithis ghillean aige bhuaipe sin. Agus bhiodh an rìgh a' falbh a shealgaireachd a h-uile latha agus bhiodh e a' tadhal air a' ghille air a' fhalbh 's air a thilleadh. Bha na gillean a' fàs suas. Agus bha e seo latha sa bheinn-sheilg, agus cò thàinig rathad a' chaisteil ach bana-bhuistreach ris an canadh iad an Eachlair Ùrlair. Agus bha a' bhean agus a mhaithean deiseil an coinneamh an rìgh. "Tha thu seo leis a," ars ise, "a' faighinn air aghaidh airson a bhith deiseil airson an fhir sin. Tha thu a' smaointinn," ars ise, "gur h-e do chuid cloinne fhèin a bhios a' riaghladh na rìoghachd-sa fhathast," ars ise. "Ach 's fhada mun fhaigh iad i," ars ise. "Tha oighre aige fhèin as dlighiche oirre na h-aon dhe d' chuid mac-sa," ars ise. "Tha thusa a' smaointinn nach robh an rìgh pòsta reimhe idir, ach 's e bha. Agus tha gille aige ann an grianan àrd an aona chraoibh far am faic e a h-uile duine 's far nach faic duine e, agus am fear a bh' air toiseach agus deireadh na aige agus cha bhi agadsa, ach a chreutair, ach a' chuid as dona."


Thuit an còmhdach rìoghail far a cinn leis an tàmailt nuair a chuala i seo. "Ach nam pàigheadh tusa mise gu math," ars ise, dhèanainn-sa plana dhut o nach cuireadh e dragh gu bràth ort." "An-dà, 's mise nì sin," ars ise. "Gu dè rud a bhios tu ag iarraidh orm?" "Na lìonas mo dhà chluais de chlòimh," ars ise, "Dè uiread 's a bhios a sin?" ars a' bhanrighinn. "A' chòigeamh cuid a chuireas Èirinn dhith," ars ise. "An-dà, gheibh thu sin ma-tà," ars ise. "Well, ma-thà, nuair bhios esan gu tighinn, thalla thusa 's theirig dhan leabaidh, agus cuiridh tu balgam de dh'fhìon dearg nad bheul, agus nuair a thig an rìgh 's a thèid e gad fhaighneachd, cuiridh tu a-mach e, agus canaidh tu g' eil thu a' cur a-mach fuil do chridhe, gun a bhrist do chridhe nuair a fhuair thu a-mach gun robh e fhèin a' falach a mhic," ars ise, "a's an ùine o thàna tu an seo, nuair a bha e a' smaointinn nach dèanadh tusa


gnìomh màthar ris cho math 's a dhèanadh tu ri d' chuid chloinneadh fhèin. Agus thèid esan an uair sin a dh'iarraidh a' ghille agus bheir e dhachaigh e. Agus nuair a bheir e dhachaigh e bidh e furasta gu leòr dhutsa a chur air seachran. Cha bhi agad ach a chur fo gheasaibh agus a chur a dh'iarraidh na fàlairidhe a tha aig rìgh na Grèige. Agus sin rud nach fhaigh e gu bràth." 'S e seo a rinn a' bhanrighinn. Nuair a bha an rìgh gu tighinn dh'fhalbh i 's thug i an leaba oirre. Nuair a thàinig an rìgh bha a' bhanrighinn bochd. Chaidh e suas ga faighneachd 's nuair a chrom e ga faighneachd 's ... chuir i a-mach am borran ud na bhroilleach. "Ò seachain mi, seachain mi," ars ise, "a dhroch dhuine," ars ise, "a dh'fhoghain dhomh agus a bhrist mo chridhe," ars ise. "Dè rinn mise ceàrr?" ars an rìgh. "Ò dè rud nach do rinn thu ceàrr," ars ise, "nuair a bha thu a' cumail do mhic am falach ormsa," ars ise, "a's an ùine o thàna mi an seo," ars ise.


"Nuair a bha thu a' smaointinn nach dèanainn-sa gnìomh màthar ris 's a dhèanainn ri m' chuid chloinneadh fhìn," ars ise. "Thod, thod!" ars an rìgh, "mas e sin a th' ann," ars esan, "thèid mise a dh'iarraidh a' ghille 's bheir mi dhachaigh e." "Thalla ma-thà," ars ise, "cha chuir mi cas air talamh gu sìorraidh gum faic mi a-staigh e," ars ise. Dh'fhalbh an rìgh a dh'iarraidh a' ghille 's thug e dhachaigh e, 's dh'èirich ise 's chan fhaighte àite dha ach eadar i fhèin 's an rìgh. An làirne-mhàireach chuireadh i a cuid cloinneadh fhèin eadar i fhèin 's an rìgh, 's chuir i esan air an taobh eile dhith. An làirne-nearar chuir i a dithis chloinneadh fhèin, fear air gach taobh dhith, agus chuir i esan gu ceann eile a' bhùird. Stad an gille agus cha robh e a' gabhail fìon. Agus dh'fhaighneachd athair, "Dè tha ceàrr ort?" ars esan, "nach eil thu a' gabhail do bhidhe?" "Ò cha ghabh mi biadh no deoch," ars esan, "gus am faigh mi a-mach dè 's ciall dhan


ghnothach," ars esan. "A' chiad oidhche a thàna mi an seo," ars esan, "bha mi eadar m' athair 's mo mhuime," ars esan. "Agus an ath oidhche bha mi aig taobh mo mhuine," ars esan. "'S tha mi an-diugh air mo chur chun an dorais," ars esan. "Ò tha," ars ise, "'s thèid thu nas fhaide na an doras," ars ise. "Agus tha mise gad chur fo chrosaibh 's fo gheasaibh agus fo naoi buairichean mnatha-sìthe-siùbhla-seachran, gach laochan beag a's meataiche 's as mì-threòraiche na thu fhèin, thoir do chinn 's do chluas 's do chaitheamh-beatha dhìot, mur an tig thu thugamsa leis an fhàlairidh a th' aig Rìgh na Grèige mun tig bliadhna on diugh." "Ò tog dhìom do gheasaibh, a dhroch bhoireannaich," ars esan. "An-dà, cha tog," ars ise. "An-dà, tha mise a' cur mar chrosaibh agus mar gheasaibh ortsa," ars esan, "agus thu a bhith na do sheasamh air a' bhinnein as àirde a th' air taigh m' athar-sa gus an tig mise leatha, ma-thà."


"Ò dhroch dhuine, a dhroch bhiast, tog dhìom do gheasaibh." "Cha tog 's cha leag," ars esan. Dh'èirich e 's ghabh e air falbh. Cha robh e fada air falbh nuair a chuala e èigh às a dheòidh 's sheall e, 's bha a dhithis bhràithrean a' tighinn às a dheòidh. "Ò tillibh, tillibh," ars esan, "a chlann na droch mhàthar," ars esan. "Cha dioc mi fhìn a bhith a' falbh gun sibhse a' falbh." Cha tilleadh. "Bidh sinne far am bi thu fhèin." Chùm iad e rompa gus do ràinig iad a' Ghrèig. Nuair a ràinig iad a' Ghrèig cha robh iad ach aineolach. Cha robh iad ach a' faighneachd cà robh taigh an rìgh. Thachair an seo duine mòr ruadh riutha air an rathad, agus bhruidhinn e riutha. "Cò às a thàna sibh mar seo, 'illean?" ars esan. Thàna sinn à Èirinn," arsa feareigin. "An-dà, tha mi cinnteach nach ann gun ghnothach


a thàna sibh air an astar a tha seo, ma-tà. Cà 'l sibh am beachd a dhol?" "Dol a dh'iarraidh na fàlaire a th' aig Rìgh na Grèige." "Hò hò!" ars esan. "Ma-thà, tha sibh fada gu leòr air aghaidh," ars esan. "Tha mi cinnteach gun robh mise nam mhèirleach cho math ribhse," ars esan, "agus sin rud a dh'fhairlich a-riamh orm," ars esan, "agus a dh'fhairlicheas oirbhse," ars esan. "'S mise," ars esan, "an Gadaiche Greugach," ars esan. "Ò well, chan eil cothrom air," ars an gille. "Tha mise fo gheasaibh aig mo mhuime gum feum mi a faighinn air neo am bàs." "An-dà, 'ille bhochd," ars esan, "'s e am bàs a bhios agad, ma-thà. Chan e an fhàlairidh," ars esan. "Ach on a tha an gnothach cho cruaidh sin oirbh," ars esan, "'s ann as fheàrr dhuibh mi fhìn a leantail a-nochd," ars esan, "gun fhios dè am plana a dh'fhaodamaid a dhèanamh bho mhadainn," ars esan, "agus feuchaidh mi fhìn còmhla ribh. Tha mi cinnteach gura mi 's eòlaiche fhathast


na sibhse." 'S e seo a rinn iad. Lean iad an Gadaiche Greugach. "An-dà," ars an Gadaiche Greugach, "tha ceathrar," ars esan, "a' tarraing sìol chun na fàlairidh sin a h-uile latha," ars esan. "Agus 's e seo an rathad a th' aca," ars esan. "Agus bidh iad a' leigeil an analach air a' chnoc ud shuas," ars esan, "agus lathaichean nì iad treis chadail ann," ars esan. "Agus nan caidleadh iad a-màireach," ars esan, "agus gum faigheamaid," ars esan, "roinn dhen t-sìol a leigeil às na pocannan agus a dhol dha na pocannan aca," ars esan, "gum faigheamaid dhan stàball mar sin," ars esan, "dhèanamaid saod air choireigin air an fhàlairidh. Ach mur am faigh sinn ann mar sin chan eil dòigh eile air fhaighinn ann. Tha geàrd a dh'oidhche 's de latha air." 'S ann mar seo a bha. Làirne-mhàireach bha iad a' watch-adh 's chunnaic iad a seo muinntir an t-sìl a' tighinn, 's thilg iad dhiubh na pocannan 's chaidh iad fhèin gu dubhar 's thuit iad nan cadal.


's thuit iad nan cadal. "Thugainnibh a-nist," ars am Gadaiche Greugach. Dh'fhalbh iad agus chuir e triùir chlann an rìgh, fear a's gach poca, agus chaidh e fhèin dhan cheathramh fear. Nuair a dhùisg iad, muinntir an t-sìl, chuir iad na pocannan air am muin. Am fear a bha a' tarraing a' Ghadaiche Ghreugaich bha e a' tuiteam air an deireadh. "A Dhia," ars esan, "ach cho trom 's a tha mise a' faireachdainn a' phoca seo an-dràsta seach mar a bha e reimhe," ars esan. "An-dà," arsa fear eile, "tha mi fhìn ga fhaighinn nas truime an-dràsta na bha e reimhe cuideachd," ars esan. "Ò," arsa fear eile, "chan eil sin ach mar a thug a' ghrian ar lùths asainn," ars esan "Chaidil sinn ro fhada an-diugh." Chùm iad air aghaidh gus do ràinig iad an stàball 's nuair a ràinig iad an stàball 's a bha iad a' dol a dhòrtadh an t-sìl a's a' chistidh, 's a dh'fhuasgladh am poca, dè


a' chiad rud a nochd a-mach ach ceann mòr ruadh a' Ghadaiche Ghreugaich. Ò leigeadh an èigh ris a' gheàrd, 's a-staigh a bha an geàrd. Rugadh air a' Ghadaiche Ghreugach. Dh'fhuasgleadh na pocannan eile 's bha mèirleach a's a h-uile poca dhiubh. Cheangladh le ròpa iad on dà shàil chun an dà ghuaillibh fhad 's a dh'fhanadh fàl orra. Chàireadh ann am prìosan iad gus an rachadh an losgadh. Chuir an rìgh fios chun a h-uile duine a b' uaisle a bha san rìoghachd, cruinneachadh gu banais mhòr a dhèanamh aig bàs a' Ghadaiche Ghreugaich 's e air a ghlacadh aige, nach do dh'fhàg sìon a-riamh aig duine a b' fhiach duine a ràdh ris a bha san rìoghachd gun ghoid. Chruinnich mòran sluaigh chun a' chaisteil 's thòisich iad air cruinneachadh a h-uile sìon a b' fheàrr a dhèanadh teine, 's rinneadh tòrr air a-muigh air beulaibh a' chaisteil. Bha an t-òl 's an ceòl 's an toileachadh a' dol air aghaidh a-staigh leis cho fìor thoilichte 's a bha iad gun robh an Gadaiche Greugach an grèim. 'S ann a dh'fheumadh iad a thoirt a-staigh,


e fhèin 's na mèirlich eile, far an robh iad fhèin 's gum faigheadh iad treis air ... thoirt air a riasladh. 'S e toileachadh a b' fheàrr leotha. Thugadh a-staigh iad, 's cha robh iad ach nan sìneadh air an ùrlar, 's fear a bhuaileadh breab air 's fear a bhuaileadh smugaid air 's fear a bheireadh treis air a tharraing air fheusaig 's fear eile ga tharraing air ghruaig. Cha robh an Gadaiche Greugach bochd ach a' fulang. Thionndaidh an seo an rìgh ris. "Well, a Ghadaiche Ghreugaich," ars esan, "tha mi cinnteach gur iomadh èiginn a's a robh thu," ars esan, "ach cha robh thu an èiginn a-riamh mar a tha thu a-nochd," ars esan. "An-dà, 's iomadh," ars an Gadaiche Greugach. "An èiginn a's an robh mi, agus bha mi ann an èiginn bu mhotha na tha mi agadsa fhathast agus fhuair mi às." "Bheil thu a' smaointinn gum faigh thu à seo?" ars an rìgh. "Ò chan eil mise ag ràdh sin idir," ars esan, "ach tha mi ag ràdh siud." "Siuthad innis dhuinn i ma-thà," ars esan, "agus leigidh sinn leat gus an innis thu."


"An-dà, chan airidh thu air a h-innse dhut," ars esan, "ach innsidh mi dhut air cùmhnantan i." "'S dè na cùmhnantan tha thu ag iarraidh? ars esan. "Tha am mac as sine a th' aig Rìgh Èireann fhuasgladh a-staigh dhan chuideachd, 's cha b' ann fo smugaidean no fo bhreaban aig gràisg na Grèige a chleachd e a bhith." "Cà bheil e?" ars an rìgh. "Tha e ana sheo ri mo thaobh-sa," ars esan. "Well, ma-thà, gheibh e sin," ars esan. Dh'fhuasgladh am fear bu shine. "Innis a-nist dhuinn," ars esan, "an èiginn bu mhotha na seo, a's an robh thu," ars esan. "An-dà, bha mise triob an siud," ars esan, "'s a' bheinn-sheilg," ars esan, "agus dà reug eile còmhla rium," ars esan, "agus Dia, thòisich i ach a' sileadh shneachd," ars esan. "Agus bha sinn a' dol iomrall," ars esan, "agus fear a chanadh," ars esan. "'S e siud an rathad agus fear eile a chanadh chan e, ach 's e seo an rathad! Mu dheireadh bha a h-uile fear a' gabhail rathad dha fhèin," ars esan, "'s cha robh agamsa


ach mi fhìn. Fhuair mi seo gu rathad mòr," ars esan, "agus nuair a fhuair mi an rathad," ars esan, "bha mi ag ràdh rium fhìn gun toireadh sin gu taigh air choireigin mi," ars esan. "Agus thachair duine mòr rium air an rathad," ars esan, "agus basgaid air a ghualainn," ars esan, "agus chuir e iongnadh orm," ars esan, "duine aig am biodh dachaigh e thighinn a-mach a leithid de a dh'uair," ars esan. "Agus bhruidhinn e rium," ars esan. "Dh'fhaighneachd a dhìom cà robh mi a' dol mar seo. Thuirt mi ris nach robh fios a'm, gun robh mi air a dhol iomrall. "An-dà, 's e rud as fheàrr dhut a dhèanamh, ma-thà, till còmhla riumsa," ars esan. "Cha do rinn mise ach tighinn a-mach a dh'iarraidh basgaid ghuail," ars esan, "agus lìonaidh tu a' bhasgaid ghuail dhomh agus bheir mi fhìn cuid na h-oidhche a-nochd dhut." "'S e seo a rinn mi," ars esan. "Thill mi," ars esan, "còmhla ris agus ràinig e toll dubh a bha a' dol sìos fon talamh an sin," ars esan, "agus thuirt e rium gur ann shìos an siud a


bha an gual agus mise a dhol dhan bhasgaid agus gun lower-eadh e sìos mi, agus mi a' lìonadh na basgaid le gual, agus nuair a bheireadh e suas a' bhasgaid gun leigeadh e sìos a-rithist i 's gun toireadh e suas mi fhìn. 'S e seo a rinn mise," ars esan. "Chaidh mi sìos chan eil fhios dè an doimhneachd," ars esan, "agus nuair a chaidh mi sìos," ars esan, "bha grunnd dhaoine shìos romham," ars esan. "Agus thòisich feadhainn dhiubh air gàireachdraich," ars esan, "agus thòisich feadhainn eile dhiubh air rànaich," ars esan. "Agus dh'fhaighneachd mi dhiubh," ars esan, "gu dè bha a' toirt orra a bhith rànaich. Agus thuirt iad gun robh an t-eagal a ghabh iad romham fhìn, gur ann a' dol gam marbhadh a bha mi. 'S dè thug oirbhse tòiseachadh air gàireachdraich?" thuirt mi riutha. "An-dà, thug," ars iadsan, "nuair a chunna sinne an coltas tapaidh a bh' ort fhèin a' tighinn a-nuas," ars esan. "Bha sinn a' smaointinn ma bha teans againn faighinn


às a seo gu sìorraidh gura tusa a bheireadh às sinn." "'S dè mar a thàna sibh an seo?" thuirt mi riutha. "Ò cha tàinig ach mar a thàna tu fhèin ann a lìonadh basgaid ghuail." "An-dà, seo rud a nì sibhse ma-thà. Thèid mise dhan bhasgaid far an robh mi reimhe agus cuiribh air mì air mo mhuin de ghual na dh'fhalaicheas gu math mi, agus èighidh sibh dha nuair bhios a' bhasgaid làn, agus nuair a bheir e suas mise 's a  dh'fhalbhhas e i, bheir mise suas a h-uile gin agaibhse a-rithist." 'S e seo a rinn iad. Chaidh mise dhan bhasgaid," ars esan, "agus dh'èigh iad dha gun robh a' bhasgaid làn, 's cha do rinn esan ach a draghadh leis suas. Leig e às i an taobh thall o bheul an tuill," ars esan, "'s dh'fhalbh e. Nuair a shaoil leamsa a bha e pìos air falbh," ars esan, "chuir mi car dhìom fhìn a-mach às a' bhasgaid," ars esan, "agus gu dè thachair ach nach robh esan ach bìdeag an taobh thall dhìom," ars esan.


Nuair a chunnaic e mise a' tighinn às a' bhasgaid," ars esan, "thill e agus nam bhad a bha e. "Bha mise sgìth, acrach," ars esan, "'s ged a bhithinn air a chaochladh," ars esan, "bha tuilleadh 's a' chòir mum choinneamh," ars esan. "Bha e air thuar an gnothach a dhèanamh orm. Ach uair dhe na h-uaireannan," ars esan, "bhuail a chasan às a' bhasgaid," ars esan, "agus thuit e agus fhuair mise air a mhuin," ars esan, "agus mun do leig mi na sheasamh e thug mi às na bh' ann," ars esan. "Agus thill mi an uair sin chun an tuill agus thug mi suas a h-uile duine a bh' ann a's a' bhasgaid," ars esan. "Cha chreid mi nach robh mi an oidhche sin ann an èiginn bu mhotha na tha mi agadsa fhathast." "An-dà, bha thu sin, a Ghadaiche Ghreugaich," ars an rìgh, "ach fhuair thu às, ach cha d' fhuair thu à seo." "Ò chan eil mise ag ràdh gum faigh," ars esan, an Gadaiche Greugach. Thugadh treis eile a' riasladh a' Ghadaiche Ghreugaich, agus chuireadh an seo teine ris


an tòrr a bha a-muigh. "Well, a Ghadaiche Ghreugaich, tha an teine a' gabhail, ma-thà, agus chan fhada gus am bi thu fhèin agus an dà mhèirleach sin eile ann, agus cha chuir thu dragh ormsa tuilleadh," ars esan, "agus ged a bha thu a's an toll-ghuail fhèin cha robh thu an èiginn a-riamh mar a tha thu a-nist." "An-dà, bha," ars an Gadaiche Greugach, "ann an èiginn nas motha na tha mi agadsa fhathast, agus an èiginn nas motha na dh'innis mi." "Siuthad, ma-thà, innis dhuinn i," ars esan, "Leigidh sinn leat a h-innse." "Ò chan airidh thu i air a h-innseadh dhut," ars esan, "an Gadaiche Greugach. "Ach innsidh mi dhut air chùmhnantan i." "Dè na cùmhnantan tha thu ag iarraidh a-nist?" ars esan. "An dàrna mac as sine a th' aig Rìgh Èireann fhuasgladh 's a leigeil dhan chuideachd," ars esan. "Cà bheil e?" ars an rìgh. "Tha e ana sheo," ars esan.


"Ò ma-thà, gheibh e sin," ars an rìgh. Dh'fhuasgladh am fear eile dhiubh. "Siuthad a-nist," ars esan. "Innis dhuinn an èiginn nas motha na seo a's an robh thu." "An-dà, bha siud," ars an Gadaiche Greugach, "easbaig mòr, a's an àite againn," ars esan, "agus bhàsaich e," ars esan. "Agus bha mòran sluaigh air an tòrradh aige," ars esan, "'s bha mi fhìn air an tòrradh aige," ars esan. "'S nuair a thìodhlaic iad e," ars esan, "chuir iad clach mhòr air an uaigh aige," ars esan, "'s dh'fhalbh iad," ars esan. "Well, nuair a thàinig an oidhche," ars esan, "bha mòran òir," ars esan, "timcheall air an easbaig," ars esan, "agus bha fàinne òir air," ars esan. "Agus smaoinich mi fhìn gur e call a bh' ann na bha siud a dh'òr a leigeil fon talamh, agus gun rachainn dhan chladh 's gum fosglainn an uaigh agus gun toirinn dheth na bha timcheall air a dh'òr. 'S ann mar seo a bha," ars esan. "Nuair a ràna mi an cladh," ars esan, "bha a' chlach cho trom," ars esan, "cha deargainn air a togail,"


ars esan. "Ach leis a h-uile h-innleachd a bh' agam," ars esan, "fhuair mi a' cur air a h-oir air bruaich na h-uaghach," ars esan. "Agus chaidh mi sìos dhan uaigh," ars esan, "agus bhrist mi a' chiste," ars esan, "agus thug mi dheth am fàinne agus na bha timcheall air a dh'òir," ars esan. "Agus nuair a bha mi deiseil airson tighinn a-nuas," ars esan, "gu dè rinn ach oiteag gaoith a' tighinn," ars esan, "agus thuit a' chlach air an uaigh far an robh i reimhe," ars esan, "agus bha mise a's an uaigh còmhla ris an easbaig, 's cha robh dùil ri tighinn às. Ach gu dè thachair," ars esan, "ach gun robh feadhainn eile ann," ars esan, "dhan a cheart bheachd rium fhìn," ars esan, "agus thàinig iad chun na h-uaghach," ars esan, "ga fosgladh, agus nuair a thog iad a' chlach," ars esan, "'s a chunna mise na speuran," ars esan, "a' chiad leum a gheàrr mi," ars esan, "bha mi air bruach na


h-uaghach," ars esan. "Agus thuit fear thall 's a-bhos dhiubh 's dùil aca gur e am fear bh' air a thìodhlacadh a bh' air èirigh," ars esan. "Agus fhuair mise às mar sin. Agus cha chreid mi nach robh mi an oidhche sin ann an èiginn bu mhotha na tha mi agadsa," ars esan. "Ò bha thu sin, a Ghadaiche Ghreugaich," ars esan, "ach fhuair thu às a h-uile h-èiginn a's an robh thu ach i seo," ars esan. "Cha eil ... chan fhaigh thu aiste seo, ge-tà," ars esan. "Ò chan eil mise ag ràdh gum faigh," ars an Gadaiche Greugach. "Ò well, ma-thà," ars esan, "tha an teine dìreach gus 'ith deiseil," ars esan, "agus bidh thu fhèin 's am mèirleach sin eile a' dol ann. Agus ged a bha thu a's an uaigh fhèin fhuair thu às, ach chan fhaigh thu à seo. Cha robh thu a-riamh gun ... gu seo." "An-dà, bha," ars an Gadaiche Greugach. "Bha mi


ann an èiginn as motha na tha mi agadsa fhathast agus ann an èiginn nas motha na dh'innis mi fhathast, 's fhuair mi às." "'S a bheil thu a' smaointinn gum faigh thu à seo?" ars esan. "Chan eil mi ga ag ràdh sin idir," ars an Gadaiche Greugach. "Siuthad, ma-thà, innis dhuinn i, agus leigidh sinn leat gun innis thu i." "An-dà, chan airidh thu air a h-innseadh dhut," ars esan, "ach innsidh mi dhut air chùmhnant i." "Dè an cùmhnant tha thu ag iarraidh a-nist?" ars esan. "Mac as òige a th' aig Rìgh Èireann fhuasgladh, 's chan eil fhios nam biodh fios aig an athair gur e sin dòigh a's eil thusa dèiligeadh riutha nach e clach a b' àirde clach a b' ìsle agad." "An e sin ri ràdh," ars esan, "g' eil triùir chlann Rìgh Èireann agamsa an seo?" "'S e," ars an Gadaiche Greugach.


"Well, ma-thà," ars esan, "gheibh e sin." Dh'fhuasgladh am fear a b' òige dhiubh. "Innis a-nist dhuinn," ars esan, "an èiginn as motha na seo a's an robh thu." "An-dà, bha mise air falbh oidhche siud," ars esan, "feuch gu dè gheibhinn," ars esan, "a ghoidinn," ars esan. "Agus bha mi aig sgalla mhòr," ars esan, "aig fasgadh," ars esan, "'s bha mi glè eòlach oirre," ars esan. "Agus gu dè chunna mi," ars esan, "ach uamh fosgailte ann an aghaidh na sgalladh," ars esan. "Agus chuir e iongnadh orm," ars esan, "uamh a bhith ann nach fhaca mi a-riamh reimhe," ars esan. "Agus dh'fhalbh mi," ars esan, "gu doras na h-uamhadh," ars esan, "feuch am faicinn an robh duine innte. "Agus gu dè bha a-staigh a's an uamhaidh," ars esan, "ach boireannach agus pàiste-gille aice air a glùin, agus sgian mhòr aice na làimh," ars esan, "agus thogadh i an sgian gus a cur a's a' phàiste," ars esan, "agus thòisicheadh


am pàiste air gàireachdraich agus thòisicheadh ise air rànaich," ars esan, "'s bha a' chreag a' freagairt dhi," ars esan. "Bha e a' cur iongnadh uabhasach orm," ars esan, "an obair a bh' aice," ars esan. "Agus mu dheireadh," ars esan, "leum mi a-staigh," ars esan. "Agus dh'fhaighneachd mi dhith gu dè an obair a bh' aice mar siud." "An-dà, tha," ars ise, "fuamhaire a tha a' fuireach ana seo," ars ise, "agus thug e mise dhan uaimh, mi fhìn 's am pàiste," ars ise, "agus chuir e mar fhiachaibh orm am pàiste a bhith bruich aig ... agam air a choinneamh," ars ise. "Agus cha leig mo chridhe leamsa a mharbhadh. Ach seo dhutsa on a thàna tu agus marbh e," ars ise. "Bheil sìon idir agad a bhruicheas tu dhan bhèist sin ach am pàiste?" thuirt mi rithe. "Ò tha gu leòr," ars ise, "ach aithnichidh e." "Thalla thusa, agus ma tha feòil ùr agad cuir ann


am poit i, agus 's e rud a nì sinn, bheir sinn òrdag na coise far a' phàiste, agus cuiridh tu a's a' phoit còmhla ris i. Agus nuair bhios e a' còmhdach ort nach e am pàiste a th' ann, seallaidh tu dha an òrdag, gun a chuir thu ann i mar dhearbhadh, air eagal 's nach creideadh e thu. Agus feuch am faigh thu teicheadh às a seo." "'S e seo a rinn i," ars esan, "agus chuir mi fhìn an òrdag bheag aige air cnaig," ars esan, "agus le aona bhuille thilg mi dheth i," ars esan, "agus thòisich am pàiste air rànaich," ars esan, "'s e a' sileadh faladh," ars esan. "Agus fhuair sinn stad a chur air an fhuil. Agus dh'fhalbh mise leis," ars esan, "a cheann eile na h-uamhadh," ars esan, "far an robh tòrr feòir," ars esan, "agus nuair a thug e fairis a' rànaich," ars esan, "thuit e na chadal," ars esan. "Ach dh'fhairich mi an seo esan a' tighinn agus nuair thàinig e a-staigh tharraing e carragh creige às an doras," ars esan. "Agus nuair a chunna


mise," ars esan, "a' chòmhla a bha ris an doras," ars esan, "thuirt mi rium fhìn gun robh mise a-staigh agus gum bitheadh. Dh'fhaighneachd ... Agus cha robh aige ach aon sùil a's a' bhathais," ars esan. "Dh'fhaighneachd e dhithse an robh a bhiadh deiseil, agus thuirt i gun robh. A' chiad ghrèim a thug e às an fheòil thuirt e, "A bhan-slaightire," ars esan, "chan e am pàiste a tha seo." "'S e," ars ise. "Chan e," ars esan. "Ò nach seall thu an òrdag aige ana shin," ars ise, "far na chuir mi ann i eagal 's nach creideadh tu mi." "Ò ma-thà, nach e a tha curs," ars esan. "Ò chan eil cothrom agamsa air a sin," ars ise. Nuair a dh'ith e a leòr," ars esan, "chaidh e na shìneadh air an ùrlar mu choinneamh an teine," ars esan, "agus thuit e na chadal," ars esan. "Agus bha e a' sèideadh an teine mar gum biodh balg-sèididh a bhiodh aig


gobha," ars esan, "le anail," ars esan. "Dh'èirich mise suas," ars esan, "agus rug mi air a' phòcair a bh' aige," ars esan, "agus chuir mi am pòcair anns an teine gus an robh e geal," ars esan, "agus thug mi às e agus shàth mi a's an aon t-sùil a bh' aige e," ars esan. "Agus a' chiad leum a gheàrr e," ars esan, "bhuail e ann am mullach na h-uamhadh," ars esan. "Agus air an ath leum," ars esan, "bha e air a dhà bhonn air an ùrlar," ars esan, "agus cha robh e ach a' leum thall 's a-bhos aige gam iarraidh-sa fo làmhan," ars esan. "Bha mise a' leum a-null 's a-nall seachad air," ars esan. "Cha bu leis dha mi," ars esan. "Ach stad e sin agus thuirt e, "Ma tha e air uachdar an t-saoghail," ars esan, "'s e an Gadaiche Greugach a rinn seo ormsa," ars esan. "Fhreagair mi fhìn e," ars esan, "nach do dh'àich mi a-riamh m' ainm, gur e mi, gun robh mi ana sheo."


"Ò well, ma-thà," ars esan, "tha mise ullamh co-dhiù," ars esan. "Ach tha fàinne òir agam ana sheo agus gheibh thu e agus bidh e agad mar chuimhneachan air an oidhche a-nochd." Dh'fhalbh e 's thug e dhòmhsa am fàinne," ars esan, "agus 's ann a bha am fàinne na bu choltaiche ri cearcall na bha e ri fàinne," ars esan. "Thuirt mi ris gun robh am fàinne ud ro mhòr dhòmhsa." "Cuir thusa mu d' mheur e," ars esan, "agus iarr air an fhàinne a dhol a-staigh." Dh'fhalbh mise agus chuir mi am fàinne mu m' mheur," ars esan, "agus dh'iarr mi air an fhàinne a dhol a-staigh, agus chaidh am fàinne a-staigh," ars esan, "gun robh e cho fiot dhòmhsa agus ged a dh'fhàsadh e mu m' mheur. "Bheil e fiot a-nist dhut?" ars esan. "Tha e fiot gu leòr," thuirt mi ris. "Cà 'l thu, fhàinne?" ars esan. Fhreagair am fàinne, "Tha mi an seo." Leum esan gus a bhith air mo mhuin," ars
esan. "Cha robh mise an crois riamh gu seo,"


ars esan. "Ga brith cà rachainn-sa," ars esan, "bhrathadh am fàinne mi," ars esan. "Chan fhaighinn a-mach," ars esan. "Bha e air thuar mo mhurt agus e dall," ars esan. "Ach uair dhe na h-uaireannan dh'fheuch mi air a' charragh a bha san doras," ars esan, "agus fhuair mi a leagadh a-mach, agus fhuair mi chun a' chnuic. Dh'èigh esan, "Cà 'l thu, fhàinne?" Fhreagair am fàinne 's a-mach a bha esan a's mo dheòidh," ars esan. "Bha mise cho dona 's a bha mi reimhe, ach gun robh am barrachd farsaingeachd agam," ars esan. "Cha robh sgian agam," ars esan, "a bheireadh dhìom a' mheur, 's cha tigeadh am fàinne a-nuas," ars esan. "Thòisich mi oirre leis an làimh eile," ars esan, "gus an d' fhuair mi a cur far an uilt," ars esan, "'s bha mi a' gearradh na fèithean le m' fhiaclan," ars esan. "'S nuair a fhuair mi dhìom i," ars esan, "thàna mi gu creig mhòir a bha os cionn


a' chladaich," ars esan, "agus cho fad 's a b' urrainn mi seòladh," ars esan, "sheòl mi leis a' chreig i," ars esan. "Bha esan a-nuas thugam," ars esan, "agus dh'èigh e, "Càit eil thu, fhàinne?" Fhreagair am fàinne, "Tha mi an seo." Gheàrr e leum leis a' chreig," ars esan, "'s chaidh an t-eanchainn às a's a' chladach," ars esan. "Agus fhuair mise às mar sin," ars esan. "'S cha chreid mi nach robh mi an oidhche sin ann an èiginn," ars esan. Cò bha na seasamh a's an doras ach a' bhanrighinn agus cnapach de ghille aice air làimh agus, leum i suas. "Cha bhi mi beò," ars ise, "ceithir uairean fichead mur am bi e fuasgailte a's a' mhionaid agaibh," ars ise, "ged a ghoideadh e a' Ghrèig uile," ars ise, "'s gun facal aige ach an fhìrinn, ars ise, "a shàbhail mo bheatha dhòmhsa 's dha m' mhac." Dh'fhalbh i 's thilg i a' bhròg far a' phàiste.


"Nach seall sibh a' chas," ars ise, far an tug e dheth an òrdag," ars ise. Cha robh ach dh'fhuasgladh an Gadaiche Greugach. "An-dà, a Ghadaiche Ghreugaich," ars an rìgh, "tha mi glè thoilichte nach do chuir mi gu bàs a-nist thu," ars esan. "Ged a bha thu ri cron, bha thu ri math," ars esan. "Shàbhail thu beatha dha m' mhnaoi 's dhan mhac, agus gheibh thu a-nist do cheumannan saora; cha tèid tuilleadh dragh a chur gu bràth tuilleadh ort. Agus gheibh thu do rogha iarrtas ormsa." "Well, cha bhi m' iarrtas mòr, ma-thà," ars an Gadaiche Greugach. "'S e m' iarrtas ortsa," ars esan, "an fhàlairidh a thoirt a mhac Rìgh Èireann," ars esan, "tha air gheasaibh aig a mhuime gus an till e leatha," ars esan. "Agus 's e sin a chuir mise an seo," ars esan, "feuch am faighinn dha i 's cha b' ann dhomh fhìn a bha mi


ga h-iarraidh," ars esan. "An-dà, air do shon-sa, ma-tà," ars esan, "gheibh e sin." Fhuair mac Rìgh Èireann an fhàlairidh, agus nuair a thill e air ais bha a' mhuime an dèidh tuiteam far na binnein na rùdain ruaidh chun a' chnoic. Agus dh'fhàg mise dòigeil gu leòr ana shin iad.

Cò aige a dh'ionnsaich sibh i seo, Aonghais?
Aig Dòmhnall mac Dhonnchaidh.
Well, well, tha i math. 'S an cuala sibh a-riamh aig duine ach Dòmhnall mac Dhonnchaidh fhèin i? An cuala sibh a-riamh aig duine ach Dòmhnall mac Dhonnchaidh fhèin i?
Dhia, cha chreid mi nach ...
Cha chuala sibh aig duine eile a-riamh i ach aig Dòmhnall fhèin i.
Chuala. Chuala.
Cò aige eile a bha?
Dhia, cò aige seo a-nist a chuala mi a-rithist i? Cha chreid mi nach e Dòmhnall mac Aonghais ruaidh a


chuala mi ga h-innse.
Ò seadh, seadh.
Ge brith cò aig a fhuair esan i. Cha robh sgeulachd a bha an taobh seo de Thaigh Iain Ghròta nach robh aige.
Cò th' ann an Dòmhnall mac Iain 'ic ... Aonghais Ruaidh.
Am bàrd. Dòmhnall Ruadh.
Seadh dìreach. Well, tha i math cuideachd.

