Mar a bha na chleachdadh a's a' Ghàidhealtachd uaireigin o chionn fada bhiodh iad a' dol leis a' chruidh chun na h-àirigh as t-samhradh. Ach deireadh an fhoghair bhiodh iad gan toirt dhachaigh. Agus bha taigh rudeigin faisg air a' mhonadh a bh' ana shineach. Bha fireannach is boireannach agus nighean òg ann. Agus bha seo toiseach a' gheamhraidh air tighinn agus bha an nighean a-muigh latha a's a' mhonadh, agus 's ann a chunnaic e ceò à fear dhe na bothain, agus bha i a' gabhail iongnadh gu dè dh'fhàg an ceò às a' bhothan 's gun duine air an àirigh aig an àm. Agus 's ann a chaidh i a-staigh co-dhiù, agus dè bh' air an teine ach poit fheòla. Agus chaidh i seo sìos do dh'ìochdar na bothaig, agus bha seo làn de sheiceanan bheathaichean. Gu dè bha seothach ach àite bh' aig na robairean a's am biodh iad ... bhiodh iad a' marbhadh a' chruidh 's bhiodh iad a' bruich na feòla 's a ... sa bhothaig. Agus chaidh i am falach ana sheo. Ach bha e seo a' cumail sùil a-mach. 'S ann a chunnaic i dà dhuine dheug a' tighinn agus iad a' giùlan mart. Thàinig iad an rathad co-dhiù, agus thuirt an dàrna fear, co-dhiù a ghabhas sinn ar biadh an toiseach no am feann sinn a' bhò?"


Ghabhadh iad am biadh. Agus nuair a bha iad ann an deis-meadhan gabhail a' bhiadh dh'fhalbh ise agus chaidh i ann am broinn tè dhe na seicean shìos ann an ìochdar an taighe, agus thàinig i a-nuas air a crògan. 'S leis an t-eagal a ghabh iadsan a-mach gun tug iad. Theich iad. Agus nuair a fhuair ise air falbh iad, dh'fhalbh i 's dhùin i gach doras is uinneag a bh' air a' bhothaig. Agus fhuair i grèim air claidheamh a bha san taigh. Agus bha ... Ach thill iadsan, fear aca seo agus bha bìdeag de dh'uinneag a bh' ann fosgailte agus chuir e a cheann a-staigh, agus chuir ise dheth an ceann leis a' chlaidheamh. Agus thigeadh an seo an ath fhear agus bha an ceann a' dol dheth. Chaidh an ceann a chur far, fear ma seach, gun do ràinig e am fear mu dheireadh, agus cha do thàr i a chur dheth ach a chluas, agus theich e le a bheatha. Agus nuair a fhuair ise an uair sin gun do chuir i air falbh a h-uile ... gun do mharbh i uileag iad thill i dhachaigh. Ach goirid a dh'ùine às a dheòidh sin bha am fear a bha seo a' dol mun cuairt agus beathach-eich aige, agus e ag iarraidh bean. Agus cha ghabhadh e bean ach tè a rinn gnìomh mòr. Agus chaidh e chun an taighe a bha seo, tha e coltach, agus thuirt màthair is athair na h-ighinn ris gu do rinn an nighean acasan sin,


gun do chuir i an ceann far aon deug a robairean. Agus ò siud an aon bhoireannach air a shon-san, agus 's ann a dh'fheumadh e a toirt leis 's a pòsadh. Agus thug e leis air a chùlaibh i air muin an eich. Agus 's e latha rudeigin garbh a bh' ann, agus nuair a bha iad air pìos dhen rathad thàinig oiteag gaoithe agus ge b' e dè an còmhdach-cinn a bh' airsan, thog a' ghaoth suas e, agus chunnaic i gun robh a' chluas às iùnais. 'S ann an uair sin a thuig i cò bh' aice, agus dh'fhaighneachd i ciamar a chaill e a chluas. "Chan ann gun fhiosta dhutsa," ars esan. "Bidh," ars esan, "beag an-asgaidh agad dheth." Chaidh e dhachaigh leatha co-dhiù, agus bha a mhàthair a-staigh cuide ris. Agus dh'iarr e oirre sùil a chumail oirre gus an gabhadh e a bhiadh. Ach ge b' e dè thàinig ceàrr fhuair ise teicheadh às. Agus nuair a dh'ionndrainn esan i thill ise air ais agus dh'fhalbh esan às a deòidh, agus fhuair e i fo chraobhan a's a robh ùbhlan a' fàs. "Carson," ars esan, "a theich thu?" ars esan. "Well, 's e chunna mi a' chraobh ubhal a bha seo," ars ise, "nuair a bha sinn a' dol seachad 's mhiannaich mi iad." "Well, ma-thà," ars esan, "cùm thusa," ars esan,


"do sgùird." Agus dh'fhalbh e 's bhuail e an claidheamh air a ... air na h-ùbhlan agus leag e sìos chun ... chun an làir iad. 'S chùm ise a sgùird a-mach 's esan a' dol a lìonadh an sgùird aice le ùbhlan 's leig e às an claidheamh. 'S nuair a leig esan às an claidheamh fhuair ise grèim air a' chlaidheamh agus spàrr i dheth an ceann. Agus bha i an uair sin air na dhà dheug a robairean air crìoch a chur orra.
Ò well, tha sin math. 'S cò aige a bha i sin a-nist? Cò aige a chuala sibh i?
Well, 's ann aig aig Eòghann Beag ud a chuala mise - am maighstir-sgoile, Ewen MacDonald.
Ò seadh.

