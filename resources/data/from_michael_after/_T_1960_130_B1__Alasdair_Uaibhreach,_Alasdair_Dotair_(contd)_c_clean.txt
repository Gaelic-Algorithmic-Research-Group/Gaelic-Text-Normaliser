Nuair a ghabh Alasdair Dotair a bhiadh dh'èirich e agus thòisich e air cuideachadh a' chòcaire. Rinn e seo suas mias agus thuirt e ris a' chòcaire, "Thalla a-nist sìos," ars esan, "agus cuir a' mhias a tha siud air bheulaibh do mhaighstir," ars esan. Dh'fhalbh an còcaire sìos. Nuair a bha an dìnnear seachad 's a h-uile sìon, chuir am maighstir fios air a' chòcaire. "Dè a' mhias," ars esan, "a chuir thu sìos an siud an-diugh thugam?" ars esan. "Dè bha ceàrr oirre?" ars ... ars an còcaire. "Cha robh sìon," ars esan, "ach a chionn nach do rinn thu a leithid a-riamh reimhe dhomh," ars esan. "An-dà, cha bu mhise a rinn air fad i," ars esan, "ach fear a thàinig a-staigh," ars esan, "a dh'iarr biadh orm," ars esan, "agus gun cuidicheadh e mi," ars esan. "'S e rinn a' chuid bu mhotha dhith." Agus ... "Bheil an duine sin agad fhathast?" ars esan. "Tha," ars an còcaire. Chaidh an duine-uasal sìos, agus bha Alasdair


a's a' chidsin. "An tusa," ars esan, "a rinn a' mhias a chaidh air mo bheulaibh-sa an-diugh," ars esan, "'s e a' tionndadh. "Well, rinn mi mias suas," ars Alasdair, "ceart gu leòr." "Ò well," ars esan, "'s tusa bhios nad chòcaire agamsa tuilleadh," ars esan. "Ò well," ars Alasdair "tha e glè mhòr leamsa," ars esan, "a dhol a chur a-mach," ars esan, "fear," ars esan, "a rinn socair orm fhìn," ars esan, "Cha dèan mi sin idir," ars esan. "Well, mur an dèan," ars esan, "feumaidh tu fuireach," ars esan, "agus ga ionnsachadh," ars esan, "agus bheir mise dhut," ars esan, "deagh thuarastal." "Ò bidh mi deònach gu leòr air a sin," ars Alasdair Dotair. Agus dh'fhan am fear sin, Alasdair Dotair, ag ionnsachadh a' chòcaire. Ach thàinig an seo an duine-uasal a-staigh latha far an robh Alasdair Dotair 's thuirt e ris. "Ò gu dè rud a nì sinn, Alasdair?" ars esan, "Tha mi an dèidh litir fhaighinn," ars esan, "o Alasdair Uaibhreach, g' eil e gus 'ith


ana sheo aig a dhìnnear," ars esan, "a-màireach," ars esan. "Agus tha iad ag ràdh rium gur e duine uabhasach fiadhaich a th' ann," ars esan, "agus duine doirbh a riarachadh." "Och, na cuireadh e sìon oirbh," ars Alasdair. "Tha mise eòlach gu leòr air an duine sin," ars esan. "Nì mise dìnnear dha nach deach a-riamh na bheul nas fheàrr," ars esan. "Ò well, ma-thà," ars an duine-uasal, "sìon sam bith a tha a dhìth ort chan eil agad ach innse dhòmhsa," ars esan, "'s gheibh mise e." "Ò bidh an rud ceart gu leòr," ars Alasdair. "Na cuireadh e dragh sam bith oirbhse," ars esan. Bha an duine cho mòr agus nach biodh duine aig a' bhòrd còmhla ris uair sam bith ach e fhèin aig a dhìnnear. Ach co-dhiù thàinig Alasdair Uaibhreach agus thòisich Alasdair Dotair air cur sìos a dhìnnearach thuige. Agus chuir e a h-uile sìon air a' bhòrd dha ach ... ach uisge fuar. Cha do chuir e uisge air a' bhòrd idir. Bha e treis a' gabhail a bhidhe, agus bhuail e seo bell agus chaidh Alasdair sìos. "Cà 'l an t-uisge," ars esan, "bu chòir a bhith agad air a' bhòrd an seo?"


"Ò gabhaibh mo leisgeul," ars Alasdair. "Bidh an t-uisge a-nuas air a' mhionaid." Thill Alasdair sìos. Cha do chuireadh uisge no rud eile thuige. Bhuail an seo am bell a-rithist, 's chaidh Alasdair sìos. "Bheil an t-uisge a' tighinn?" ars esan, 's e a' tionndadh. "Tha, tha," ars Alasdair. "Gabhadh sibhse ur biadh. Siuthadaibh sibhse. Gabhaibh ur biadh. Tha an t-uisge a' tighinn," ars esan. Thill Alasdair air ais, 's cha do chuireadh uisge no ... sìos. Ach an treas turas a bhuail e am bell, chaidh Alasdair sìos. "Bheil tuar idir ort," ars esan, "tighinn leis an uisge sin?" ars esan, 's e a' tionndadh. "À well," ars Alasdair, "cha dèan uisge no sneachd feum tuilleadh dhut," ars esan. "Tha e air do shiubhal na nì an gnothach dhut," ars esan. "Ò well," ars esan, "ma tha e beò air uachdar an t-saoghail fhathast," ars esan, "'s tu Alasdair Dotair," ars esan. "Well, 's mi," ars esan, "agus leighis thusa a-nist thu fhèin mar a rinn mise," ars esan, "'s tha rud agad ri dhèanamh," ars esan. Bhàsaich e a's an t-sèithear far an robh e.


'S dh'iarr e a dhà làimh a' leigeil a-mach thron chistidh gus gum faiceadh an saoghal gun robh e a' falbh dheth cho lom 's a thàinig e ga ionnsaigh. Agus sin am bàs a fhuair Alasdair Uaibhreach.

