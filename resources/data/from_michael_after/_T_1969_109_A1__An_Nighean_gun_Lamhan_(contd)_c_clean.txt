Agus thòisich i air a' chois aige an uair sin air a ... air a fàsgadh 's air a chinneadh, agus air tarraing aiste le a beul an rud a bha san lot. Agus mu dheireadh mun do stad i, thug i am bior a chaidh na shàil, thug i às e. Agus ... "Seo a-nist," ars ise, "san oidhche a thug sibh dhìomsa an dà làimh," ars ise, "thuirt mise ribh," ars ise, "gun èireadh seo dhuibh," ars ise. "Agus tha thu a' faicinn a-nist," ars ise, "gur e gur e làmh dheas do chiad nighean," ars ise, "a thug às e agus a thug a' chobhair dhut," ars ise. Agus ... Uel, dh'fheumadh i a h-uile sìon innseadh dhan rìgh, gu dè ... dè bu choireach ris a h-uile sìon a bh' ann, 's cò ... cò aige a bha a' choire. Dh'innis i dha o thùs gu èis mar a rinn iad, 's gur h-e a muime agus an Eachlair Ùrlair a bha a' dèanamh nan cron agus gam fàgail oirrese. Agus nuair a fhuair an rìgh seothach air dòigh, fhuair e ... chuireadh a dh'iarraidh na h-Eachlair Ùrlair. Agus chaidh i fhèin agus a muime a losgadh. Agus phòs an uair sin an dotair a bha seo, phòs e ise. Agus thànaig iad còmhla ris an rìgh.


Chan eil fhios agamsa an e a fhuair an rìgheachd na dheòidh gus nach e, ach 's ann còmhla ris a dh'fhàg mise iad co-dhiù nuair a dhealaich mi riutha. Agus sin mar a chuala mise i.

Ò uel, tha sin math. Agus càit a-nist a chuala sibh an tè sin?
Aig m' athair.
'S an robh i aig duine eile a bharrachd air fhèin?
Ò chan urra dhòmhsa ... Cha chuala mise aig duine i.
Ò uel, tha sin math.

