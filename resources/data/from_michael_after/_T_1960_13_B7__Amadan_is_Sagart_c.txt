Informant : Ailean Currie, South Uist.
Collector : Calum I MacLean
SA 1960/13 B7
AT 922

Amadan is sagart.

$CIM$ Bha sibh ag ràdh an naidheachd a bha seo, bha sibh ag ràdh gur e shìos a's an Eilean Dubh a thachair.
$AC$ Bha.
$CIM$ 'S gur e uachdaran a bha san Eilean Dubh.
$AC$ Seadh. Agus cha robh e a' creidsinn ann a ... a's an diadhalachd co-dhiù. Cha robh an sagart ... Chuir e an uair sin brath air an t-sagart a bh' ana sheo. Agus cha robh fios aig an t-sagart dè an turas a bh' aige ris. Ach nuair a ràinig e i "Tha do sheòrsa-sa," ars esan, "a' gabhail orra fhèin a bhith fuathasach glic agus nas fheàrr a's a h-uile dòigh na mo sheòrsa. Ach tha mi," ars esan, "airson trì ceistean a chur ort," ars esan. "Mur am freagair thu iad," ars esan, "o chionn trì latha bidh ... caillidh tu do cheann." Cha robh ach dh'fhalbh an sagart dhachaigh, e gu math muladach, agus cha robh guth aige shìos no suas. Bha e balbh, a' dol fo smaointinn. Bha a bhràthair, 's e amadan a bh' ann, amadan an duine ghlic e. Agus dh'fhaighneachd an t-amadan dha gu dè bha ceàrr air, gun robh e a' cur uibhreachd air a seo o chionn dà latha no trì. "À cha mhòr is fheàirrde dhòmhsa sin innse dha


d' leithid-sa," ars esan. "Ò chan eil fhios a'm," ars an t-amadan. "'S minig a bha comhairle an rìgh ann an ceann na h-oinigh. Innseadh sibhse dhomh dè tha a' cur dragh air." Dh'innis an sagart dhan amadan an uair sin gum feumadh e a dhol chun a' phrionnsa - 'S e prionnsa a bha an gobha ag ràdh a bh' ann co-dhiù - air a leithid seo a latha agus trì cheistean a fhreagairt. "An-dà," ars an t-amadan ris, "ma bheir sibhse dhòmhsa an t-aodach a th' oirbh ana shineach thèid mise ann, agus mur a ... ma dh'fhairlicheas ceistean orm 's mi call gu math as lugha na sibhse a dhol a chur ur ... a chall ur beatha." Seo mar a bha. Fhuair e aodach an t-sagairt an làrna-mhàireach agus dh'fhalbh e. Ràinig e an t-uachdaran. Chuir an t-uachdaran fàilte air ana shin, 's "Ò rinn thu glè mhath tighinn," ars esan. Agus thòisich an uair sin ... "Thig a-staigh ana seo dhan t-seòmar, 's feuch am freagair thu na ceistean. Chaidh iad a-staigh, agus 's e a' chiad cheist a chuir e air, dh'fhaighneachd e cà robh meadhan an t-saoghail. Dh'fhalbh an t-amadan agus dh'èirich e agus bhuail e ... stob e a bhata ann an oisinn an t-seòmar thall mar siud. "Siud agad," ars esan, "meadhan an t-saoghail


"Dè," ars esan, "an dearbhadh bheir thu dhòmhsa gur e meadhan an t-saoghail a tha sin?" "Well, tomhais," ars esan, "an ear 's an iar, a tuath 's a deas," ars esan. "Ma gheibh thu òirleach ceàrr mise," ars esan, "fuilngidh mi ... "As fhasa dhòmhsa," ars an t-uachdaran, "fhàgail ana shin fhèin na dhol a thomhas sin." Agus dh'fhaighneachd e an uair sin dha gu dè as t-fhiach mi dhan t-saoghal." "Tha mi a' smaoineachadh," ars esan, "gur e dìreach naoi puinnd fhichead." "Dè an dearbh ... Dè mar tha thu a' dèanamh a-mach sin?" "Well, reiceadh an Slànaighear," ars esan, "air deich puinnd fhichead airgid. Tha mi a' smaointeach gum b' fhiach e bonn a bharrachd ortsa co-dhiù." "Ò sinn thu an gnothach orm ana sin," ars esan. "Dè a-nist air a bheil mi a' smaointinn an-dràsta?" "Innsidh mi sin cuideachd," ars esan. "Tha thu a' smaointinn gur a Maighstir Iain a th' agad, an sagart, annamsa. Ach 's ann a th' agad an t-amadan, a bhràthair." "An-dà, gu dearbh," ars an t-uachdaran, "'s ann a tha an t-amadan ann mise."


Fhuair an t-amadan ... Dh'fhalbh an t-amadan dhachaigh. Bha an sagart gu math toilichte nuair a ràinig e. Fhuair e cead ... Thuirt e nach cuireadh e dragh air sagart no air ministear gu bràth ach siud.
$CIM$ Bha sibh ag ràdh gur ann aig gobha bha seo, gobha no gobha bha seo fhèin a bha e.
$AC$ 'S e. Gobha, athair a' ghille tha a-nuas an ... 'S ann aige a chuala mise e. Tha mi cinnteach g' eil i aig Dòmhnall nas fheàrr na siud.
$CIM$ 'S e .. an gobha bha seo, tha an gobha fhèin marbh
$AC$ Ò tha.
$CIM$ Bha e math air na sgeulachdan.
$AC$ Bha e glan. Bha. Bha mòran naidheachdan aig a' ghobha.
$CIM$ Seadh. 'S bhiodh sibh a' dol a trod daonnan ... Tha fhios gum biodh e.
$AC$ Bhiomaid a' dol dhan cheàrdaich. 'S ann aige a bhiomaid a' goibhneachd an uair ud, shuas ann an Geàrraidh Sheilidh ana shiud. Far a bheil na tobhtaichean, chì sibh dà thobhta ann.
$CIM$ Seadh dìreach. Dìreach. Agus bhiodh iad a' cruinneachadh a-staigh an sin.
$AC$ Ò bhiodh mòran a's a' cheàrdaich nuair a bhiomaid ag obair.
$CIM$ Gu h-àraid nuair a bhiodh e ag obair bhiodh e ...
$AC$ Ò 's ann a's a' cheàrdaich a bhiodh a bheag dhe na naidheachdan. 'S ann. Ò bha e math, math.
$CIM$ Dè an fhine a bh' aige?
$AC$ %MacLeod. Neil MacLeod%.

