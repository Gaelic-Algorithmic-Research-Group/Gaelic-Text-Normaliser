Naidheachd bheag a chuala mi ana seothach aig fear a mhuinntir na dùthcha againn fhìn, fear a mhuinntir taobh a deas Loch Baghasdal, a's a' cheann eile aige. Bha e aig an iasgach, agus bha e a' feitheamh air càch a' tighinn. Ràinig càch roimhe air fad, ach bha esan a' tighinn leis fhèin co-dhiù. Agus nuair a bha e a' tighinn thron Eilean Sgiathanach bha aige ri tighinn ... Bha iad a' faighinn na pacaid an uair sin 's bha iad a' tighinn gu ruige Loch nam Madadh. Bha aca ri coiseachd thron dùthaich. Ach co-dhiù nuair bha esan a' tighinn thron Eilean Sgiathanach, thàinig an oidhche air 's thàinig e chun an taighe bha seo. Thuirt e ris fhèin gun rachadh e a-null feuch am faigheadh e cuid na


h-oidhcheadh ann. Chaidh e a-staigh. Nuair a chaidh e a-staigh bha leth sheann duine agus a bhean a-staigh.  Agus chuir e fàilte orra. Dh'fhaighneachd e dhiubh am faigheadh e cuid na h-oidhcheadh. Thuirt iad sin ris gun robh ... Thuirt am bodach ris an toiseach gun robh e fuathasach duilich, gun robh trabhailear a' tighinn thuca a-nochd, agus nach robh an taigh ach beag, 's gun robh iad ann triùir, e fhèin 's a bhean 's a nighean, agus gum feumadh an nighean a bhith a' cadal a-muigh nuair a thigeadh an trabhailear, gun robh taigh beag a-muigh a's am biodh i a' cadal, nach b' urrainn dhaibh a chumail, ach gum faodadh e fuireach 's gun toireadh iad dha biadh. Well, fhuair e a bhiadh, 's thuirt a' chailleach an seo nuair a ghabh e am biadh, "'S ann is fheàrr dhut fuireach," ars ise, "gus an tig an trabhailear, agus ma dh'fhaoidte gum biodh e deònach gu leòr cur suas


còmhla riut airson na h-oidhcheadh, 's ma bhitheas chan eil sìon againne na aghaidh. Co-dhiù, rinn an t-Uibhisteach seo. Thàinig an sin an trabhailear 's chaidh e fhèin 's an t-Uibhisteach an seanchas ri chèile. Bha iad treis a' seanchas. Dh'innis e mar a bha. Ò 's ann a bha an trabhailear fuathasach, fuathasach toilichte duine a bhith còmhla ris airson na h-oidhcheadh. Co-dhiù chaidh iad a seo a chadal. Cha robh a's an taigh ach dà rùm 's chaidh iad ... dà leabaidh. Co-dhiù, an dà leabaidh ceangailte ri chèile, agus cha robh an solas aig an àm cho math 's a tha e an-diugh. Ach co-dhiù chaidh am bodach 's a' chailleach dhan leabaidh aca fhèin, 's chaidh an trabhailear agus an t-Uibhisteach dhan tè eile. Co-dhiù nuair a bha an taigh air gabhail mu thàmh 's gun ghuth, a rèir mar a bha a' dol phut an trabhailear an t-Uibhisteach. Thuirt e ris, "Tha mise a-nist," ars esan, "a' dol a-mach a


choimhead air an nighinn ruaidh," ars esan. A h-uile bliadhna a bhios mi a' tighinn bidh mi a' cur seachad na h-oidhche còmhla rithe a-muigh," ars esan, "gun fhiosta dhan bhodach 's dhan chaillich. Agus na leig thusa dad ort," ars esan, "g' eil mi a' falbh." "Ò," ars an t-Uibhisteach, "tha sin ceart gu leòr." Agus dh'fhalbh an trabhailear a-mach air a shocair. Co-dhiù, a-null air treis a dh'oidhche, ge brith dè an riastradh a bhuail a' chailleach dh'èirich i, agus nuair a bha i a' tilleadh dh'fhairich i ... Thòisich i le làimh air feuchainn feuch am faigheadh i an leaba a's an robh am bodach, 's fios aice gun robh an dà thrabhailear aig a ceann agus gum biodh am bodach leis fhèin. Well, nuair a fhuair i seo an leaba 's nach robh ann ach an aon duine, ghabh i a-staigh ri thaobh ana sin. Gu tubaisteach,


dè bha seo ach an t-Uibhisteach. Agus bha esan na dhùisg agus cha do leig e dad air ach bha a' chailleach ri thaobh fad an t-siubhail. Ach an seo an ceann treise thàinig an trabhailear, agus thòisich e fhèin air an achd ceunda le làimh, 's an dorcha ann, feuch am faigheadh e a-mach cò leaba a's an robh an aon duine, agus fhuair e seo an leaba, agus chaidh e a-staigh ri taobh a' bhodaich, fear an taighe. Co-dhiù nuair a dh'atharraich e e fhèin san leabaidh, phut e am fear a bha ri thaobh. "A ghràidhein," ars esan "'s ann agamsa a bha an oidhche a-raoir," ars esan, "còmhla ris an nighinn ruaidh," ars esan. "Nam biodh fhios agadsa air," ars esan, "'s e a chòrd rium," ars esan, "fìor oidhche mhath agam," ars esan. "Dè, am Fear Mòr," ars am bodach, "tha thu ag ràdh, còmhla ris an nighinn agamsa?" Agus dhùisg a' chailleach 's chuala i an gnothach a bha seo. Agus "thusa," ars esan, "còmhla ris an nighinn agamsa."


Thòisich an racket aig an dithis a bha shìos. Phut a' chailleach am fear a bha ri taobh. "Iain, a m' eudail," ars ise, "dùisg cho luath 's a rinn thu a-riamh 's na trabhailearan air a dhol far a chèile." Co-dhiù, dh'èirich an t-Uibhisteach an uair sin. Thuig e mar a bha agus rinn e air an doras. Chuir e air a' bhriogais 's sgioblaich e leis a h-uile sìon a bh' ann, agus tharraing e air a rathad ... Dh'fhàg e na trabhailearan 's a' chailleach 's a h-uile duine a bh' ann ag ithe a chèile. Nuair a shoilleirich an latha 's a sheall e air fhèin, dè bh' air ach briogais an trabhailear. Agus thàinig e gu taobh deis Loch Baghasdal 's briogais an trabhailear air. Sin mar a chuala mise, co-dhiù.

