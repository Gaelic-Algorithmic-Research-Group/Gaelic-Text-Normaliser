Well, bha uair a bha seo bha tighearna a's a' Ghrèig agus bha e pòsta. Bha aon mhac aige. Dh'eug a bhean air co-dhiù agus phòs e a-rithist agus bha dhà no trì theaghlaich ... chloinne aig an tè sin. Agus bha i uabhasach fhèin dona dhan mac a bh' aig a' chiad tè. Ùine bheag às a dheòidh sin dh'eug an tighearna fhèin agus nuair a dh'eug e bha am mac uabhasach fhèin truagh dheth. Chan fhaigheadh e sìon; chan fhaigheadh e fuireach a-staigh, agus ise uabhasach dona dha, a mhuime. Cha bhiodh e ach a' falbh a h-uile latha feadh a' chladaich agus e air a chlisgeadh a dhol dhachaigh. Dh'fhàs e an seo mòr 's dh'fhàs e na dhuine 's bha dùil aige gun dèanadh e an gnothach air a commandaigeadh, ach bha ise cho dona dha 's a bha i a-riamh. Bha e latha seo 's e a' siubhal a' chladaich


agus fhuair e ite bhrèagha bhrèagha air a' chladach. Agus thug e leis an ite agus thuirt e ris fhèin, "Tha mi a' dol a thoirt na h-ite a tha seo gu m' mhuime," ars esan "feuch an dèan i toileachadh no am bi i toilichte an-diugh." Chaidh e dhachaigh agus thug e dhi an ite. "Feumaidh tu a-nist falbh," ars ise, "agus am beothach a chaill an ite tha seo fhaighinn dhòmhsa," ars ise, "no cha bhi do shaoghal ach dripeil," ars ise. "Tha," ars ise, "tha mi a' cur mar gheasaibh 's mar chrosaibh ort, mar naoi buairichean mnatha-sìthe siùbhla seachran, do laoghan beag as meataiche na mì-threòraiche na thu fhèin. Do do cheann 's do chaitheamh-beatha a thoirt dhìot," ars ise, "mur am faigh thu dhòmhsa am beothach a chaill an ite a bha seo." Well, thionndaidh esan co-dhiù agus chuir e a cheart gheasaibh oirre fhèin agus thuirt e rithe, "Tha mise a' cur mar gheasaibh 's mar chrosaibh ortsa," ars esan, "agus mar naoi


buairichean mnatha-sìthe siùbhla seachran, do laoghan beag is meataiche na mì-threòraiche na thu fhèin, a' toirt do chinn 's do chaitheamh-beatha dhìot agus do chas a bhith air an tobhtaidh," ars esan, "agus cas eile air an talamh chun an till mise," ars esan. "Tog dhìom do gheasaibh," ars ise, "agus togaidh mi dhìot e." "Cha tog 's cha leag," ars esan, "ach tha mise a' falbh." Dh'fhalbh e co-dhiù. Bha e a' falbh ris a' chladach feuch am faiceadh e am beothach a chaill an ite. Ò cha robh e ga fhaicinn idir. Thàinig e mu dheireadh an seo a àite agus 's e uamha a bh' ann. Agus nuair a chaidh e gu doras na h-uamha thachair boireannach brèagha ris ana shin. "Ò gu mì-fhortanach," ars ise, "gu dè a chuir an rathad an-diugh thu?" ars ise. "'S tu thàinig dhan droch àite," ars ise. Agus thòisich e air innseadh dhi dè a bha ceàrr agus mar a dh'èirich dha fhèin 's dha a mhuime.


"Thig a-staigh," ars ise, "agus gheibh thu grèim bidhe," ars ise, "agus feumaidh tu," ars ise, "a dhol am falach mun tig am fuamhaire dhachaigh," ars ise, "neo marbhaidh e thu." "Bheil àite-falaich agad?" ars esan. "Ò tha," ars ise. "Fhuair e biadh co-dhiù. Agus 's e am fuamhaire a bha sineach cha robh aige ach a bhith-beò ... 's e a bhith-beò air cuirp a bha e a' faighinn agus daoine a bha e a' marbhadh, agus bha e ag itheadh sin. Agus bha iad aige ann an seilear shìos fon talamh a's an uamhaidh. Agus dh'fheumadh am boireannach brèagha a bha seothach - agus 's e nighean rìgh a bh' ann - bhiodh am biadh aige deiseil nuair a thigeadh e. Agus bha e an uair sin a' tilleadh agus a' dol a chadal. Ach chaidh esan am falach co-dhiù agus bha ... dh'fheumadh e a h-uile snàithle a bh' air a chur dheth còmhla ris na cuirp a bha shìos. Agus shìn e e fhèin ri taobh corp a choireigin dhe na bha sin shìos agus thàinig am fuamhaire.


"Bheil mo bhiadh deiseil?" ars esan. "Tha," ars ise. Agus chuireadh air a bheulaibh am biadh agus shad e a-mach às a bheul e. "Tha seo grod," ars esan. "Ò chan eil," ars ise. "Ò tha," ars esan. "Feumaidh sinn pìos eile fhaighinn." Thug e leis sgian ge b' e a' chiad fhear a thug e pìos às an t-sliasaid aige am fear thàinig a-staigh. Cha do leig am fear sin dad air ged a bha e cràidhteach. "Tha mise," ars esan, "a' dol dhan leabaidh," ars esan "chun am bi siud bruich." Thill ise sìos co-dhiù agus thill i a cheart phìos dhan duine air n-ais agus chuir i... Bhandaidsig i suas e. Ach cho leòinte 's gun robh esan dh'èirich e nuair a chaidil am fuamhaire. Agus chuir e trì bobhtaichean anns an teine agus bha na bobhtaichean anns an teine chun do dh'fhàs iad dearg. Agus bha am fuamhaire na chadal agus srann aige. Agus ghabh e a-null agus bobhta a's gach làimh aige agus stob e fear dhiubh a's an t-sùil


seo agus fear eile a's an t-sùil eile. Ò dh'èirich am fuamhaire 's e air a chiùrradh 's e gu bhith ullamh agus air a ghlùin agus dh'fheuch e air doras na h-uamhadh. Agus rug esan air a' bhobhta eile a bha san teine agus nuair a bha am fuamhaire a' dol a-mach air an doras stob e am fear eile na thòin. Agus bha am fuamhaire ullamh an uair sin. Agus shlaod e fhèin agus nighean an rìgh a-mach air an fhuamhaire agus chuir iad ann an doc air choireigin e agus chlìor iad a h-uile sìon a bh' ann air falbh. Dh'fhuirich e còmhla ri nighean an rìgh co-dhiù chun do leighis e. Agus leighis e suas co-dhiù agus thuirt e gum feumadh e falbh feuch am faigheadh e an t-eun às do dh'fhalbh an ite. "Gheibh tu," ars ise, "an t-eun às do dh'fhalbh an ite ma-thà," ars ise, "a's an ath uamhaidh a thèid thu ann. Agus tha na h-eòin," ars ise, "a's an locha bheag a tha air cùl an taighe aig an fhuamhaire," ars ise. "Agus chan urra dhut breith air an eun," ars ise. "Ma nì e sgiamh, tha am fuamhaire mòr a-staigh," ars ise, "'s marbhaidh e thu."


"Glè mhath," ars esan. "Feuchaidh mi bhuam co-dhiù." Chaidh e chun na h-uamha co-dhiù agus chunnaic e na h-eòin air cùl an taighe a's an lòn mhòr bhrèagha de locha a bha sineach agus rinn e dàibh air fear dhiubh agus feuch am beireadh e air. Ò leig am fear sin sgiamh às. Thàinig am fuamhaire a-mach. "Ò," ars esan, "tha do bheatha agam an-diugh," ars esan. Agus ... "Ò chan eil cothrom air," ars esan. "Tha mi a' tuigsinn ma-thà," ars esan, "gun e duine tapaidh a th' annad," ars esan, "agus leigidh mi leat do shaorsnachd," ars esan." Ma bheir thu thugam," ars esan, "nighean an rìgh a tha an taobh thall dhen allt a tha siud," ars esan, "leigidh mi leat do bheatha," ars esan. "Tha i a h-uile latha," ars esan, "a' falbh air muin fàlairidh," ars esan, "agus bidh daoine ga coimhead," ars esan. "Agus nam faigheadh tu," ars esan, "a goid," ars esan, "dhòmhsa leiginn leat do bheatha agus


leiginn leat do bheatha agus gheibheadh tu an t-eun nuair a thilleadh tu." "Ò ma-thà," ars esan "nì mi mo dhìcheall." Dh'fhalbh e làrna-mhàireach co-dhiù agus thug e aghaidh air an allt 's bha e na dheagh shnàmhaiche. Bha sruth mòr air an allt co-dhiù, ach rinn e an gnothach. Suas mu aon uair deug a latha nochd nighean an rìgh a-mach air an fhàlairidh. "Chan eil fhios gu dè na bha dhaoine timcheall oirre ga geàrd. Bha esan a sìor fheuchainn ri faighinn goirid dhith agus bha na daoine ag watch-adh. Uair dhe na h-uaireannan gheàrr e leum air a cùlaibh air muin na fàlairidh agus rug e air an t-srèin agus dhràibh e a-null thron allt agus thug e leis an fhàlaire agus nighean an rìgh gu taigh an


fhuamhaire. Agus chan eil fhios gu dè cho toilichte 's a bha an rìgh agus thug e dha an t-eun agus thuirt e ris, "Faodaidh tu a-nist," ars esan, "a bhith a' falbh agus gheibh thu an t-eun dhut fhèin." Dh'fhalbh esan leis an eun agus thadhail e aig a' chiad tè a bha san uamhaidh agus thuirt e rithe, "Fuirichidh tusa ana seo," ars esan, "gun till mise air n-ais," ars esan. Ràinig e dhachaigh a mhuime agus thòisich e air innseadh na sgeulachd dha a mhuime, mar a dh'èirich dha 's mar a fhuair e an t-eun. Bha ise a' sìor dhol a chèile agus mu dheireadh thall thàinig a chas aice a-nuas far na tobhtadh agus nuair a bha i dìreach gus a bhith cho math 's a bha i a-riamh dh'fhalbh e 's shad e dhith an ceann. Agus thill e a dh'iarraidh na tè bha san uamhaidh an toiseach agus phòs e i. Agus chlìor e air falbh clann a mhuime. Bha e fhèin na iarla air a' Ghrèig an uair sin. Dhealaich mise rithe. 'S e Dòmhnall Ruadh mac Thorcadail a dh'innis i siud dhomh.


Dòmhnall Ruadh?
Mac Thorcadail shuas an seo.
Seadh gu dearbh. 'S dè fhad 's a chuala sibh i seo?
Ò ghràidhein, tha grunnd bhliadhnaichean. Tha mi cinnteach gu bheil deich bliadhna. Tha 's còrr.
Chan eil e beò fhathast.
Chan eil.
Ò well, tha i math cuideachd. 'S dè an tè eile a bha sibh a' dol a dh'innseadh dhomh. Bha sibh a' cuimhneachadh air a dhà.
Ò a dhà. Dè seo an tè a bh' ann?

