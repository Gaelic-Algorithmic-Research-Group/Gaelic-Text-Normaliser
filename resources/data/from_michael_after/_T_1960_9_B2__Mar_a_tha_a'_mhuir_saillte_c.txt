Informant : Angus MacLellan, Frobost, South Uist.
Collector : Calum I. MacLean
SA 1960/9 B2.
AT 565

Mar a tha a' mhuir saillte

'S e cruitear a bha seothach agus bha e na chleachdadh aige a's an àm, aig a h-uile duine, gum biodh ham aca an àm na Càisge. Agus bha a' bhean a' cur air falbh an duine feuch am faigheadh e ham a bhiodh aca air a' Chàisg. Agus thachair dhan ham gun robh i fuathasach gann mar a bha i an àm a' chogaidh againn, agus bha e a' siubhal feuch am faigheadh e ham. 'S thàinig e an seo ann am beul na h-oidhche tarsainn air seop a's an robh beagan de ham, agus fhuair e na bha a dhìth air. 'S thàinig e ... Bha e a' tighinn dachaigh, 's dè thachair air ach sìthiche. Agus thòisich an sìthiche air iarraidh na ham air. Agus Dhia, cha toireadh e an ham dhan t-sìtheach idir. Thuirt e gun d' fhuair e fhèin damaiste gu leòr mun d' fhuair e e. "Well, thoir dhomh a ham," ars esan, "agus ... air eagal tilleadh falamh," ars esan, "agus tha muileann agam," ars esan, "agus chan eil sìon a bhios a dhìth ort gu bràth nach dèan am muileann dhut, agus gheibh thu e, 's thoir dhomh a ham." Dhia, nuair a chuala e seo 's ann a dheònaich e a ham a thoirt dhan t-sìtheach. Dh'fhalbh e còmhla ris an t-sìtheach agus ràinig e an sìthean. Agus nuair a chaidh e a-staigh, bha an sìtheach deònach rud sam bith a thoirt dha an uair sin ach am muileann. Cha ghabhadh esan sìon ach am muileann, an rud a gheall e.


Well, thug an sìtheach dha am muileann, 's dh'ionnsaich e dha rann airson am muileann a startadh nam biodh sìon sam bith a dhìth air. Agus dh'ionnsaich e dha rann eile airson e a stad, nuair a bhiodh gu leòr aige. Dh'fhalbh an duine dhachaigh agus am muileann aige air a mhuin, agus nuair a ràinig e 's ann a thòisich a bhean air trod ris. "An e seo a ham a chaidh thu a dh'iarraidh? Gu dè am mollachadh a th' air a mhuin an sin? Tha thusa nad bhall-bùird mar a bha thu a-riamh am measg na bheil sa bhaile. Nam bithinn fhèin air falbh 's fhada o bha mi air ais agus ham agam." Cha tuirt esan guth, ach leig a dheth am muileann agus ghabh e an rann agus thòisich #rothaichean# ham. Agus nuair a bha gu leòr aige ghabh e rann eile 's stad am muileann. "Bheil gu leòr a ham a-nist agad?" ars esan. "An-dà, 's ann agamsa a tha sin. 'S dòcha gum faod mi a-nist ham a thoirt dhan a h-uile duine a tha sa bhaile. Bu tusa ceann an àigh 's an fhortain a' falbh. "Faodaidh e a bhith nach eil thu toilichte a-nist," ars esan. "An dèan e sìon ach ham?" "Nì, rud sam bith a bhios a dhìth ort." Well, 's i a bha air a dòigh. 'S ann a thòisich an duine air marsantachd 's air reic. 'S bha e a' creic cus na bu shaoire na gin eile a bh' ann. 'S e dh'fhaodadh. Cha robh sìon aige ri cheannach. Dhèanadh am muileann dha e.


Thàinig an seo droch fhoghar 's chaill na tuathanaich am bàrr. Agus bha aon fhear ann a chaill am bàrr air fad. Cha robh fios aige dè rud a dhèanadh e, no gu dè mar a gheibheadh e sìol a rachadh a's an talamh. 'S ann a smaointich e gun rachadh e far an robh am fear aig an robh am muileann feuch an toireadh e dha treis dheth, no an reiceadh e ris e, bhon a bha gu leòr aige fhèin. Well, 's an a dheònaich e am muileann a reic ris an tuathanach. Reic e am muileann airson suim mhath airgid, agus dh'ionnsaich e dha an rann airson am muileann a startadh, ach cha do dh'ionnsaich e dha an rann airson a stad. Bha e airson 's gum faigheadh e fhèin air ais e. Dh'fhalbh an tuathanach leis a' mhuileann, 's nuair a ... ràinig e, thug e a-staigh dhan t-sabhal e 's ghabh e an rann 's thòisich an sìol. Thòisich na gillean air stobhadh a h-uile granaraidh a bh' ann gus mu dheireadh gus an robh an t-àite làn. Bha am muileann a' cur bhuaithe cho trang 's a bha e a-riamh. Bha e air thuar gun cuireadh e am baile fodha. Bha tuilleadh 's a' chòir na bu mhiosa na a bhith falamh. Dh'fhalbh e far an robh am fear a thug dha am muileann feuch gu dè rud a dhèanadh e. Thàinig am fear sin còmhla ris 's ghabh e an rann gu beag na inntinn fhèin 's stad am muileann. Cha leigeadh an t-eagal leis an tuathanach an uair sin sìon a dhèanamh leis o nach robh rathad aige air a stad.


Ach gu dè thàinig an seo mun cuairt ach sgiobair soithich a bha ag iarraidh shalainn, agus chuala e mu dheoghainn a' mhuilinn, agus chaidh e far an robh an tuathanach feuch an reiceadh e am muileann ris. Well, dh'aontaich an tuathanach nam faigheadh e na thug e fhèin air gum biodh e pàighte gu leòr. Reic e am muileann ris an sgiobair. Dh'fhalbh an sgiobair leis a' mhuileann agus thug e air bòrd e. Thogadh an cuid acraichean 's tharraingeadh air falbh, 's thug e sìos am muileann gu rùm, 's ghabhadh an rann, 's thòisicheadh salann. Thòisich na gillean air stobhadh an t-soithich shìos is shuas, mu dheireadh gus an robh i luchdaichte. Bha am muileann a' cur bhuaithe cho trang 's a bha e a-riamh. Mu dheireadh chuir e fodha an soitheach. Tha an soitheach ana shin chun an latha an-diugh air a' ghrunnd, 's am muileann a' cur bhuaithe a shalainn. 'S e sin tha a' fàgail an t-sàil saillte seach an t-uisge, 's gun rathad air a stad. Sin agaibh mar a dh'èirich dhan fhear a fhuair am muileann mu dheireadh. Well, bha gu leòr dhen t-seòrsa aig Alasdair Mòr. Agus cha robh i siud a dhìth air cuideachd.

