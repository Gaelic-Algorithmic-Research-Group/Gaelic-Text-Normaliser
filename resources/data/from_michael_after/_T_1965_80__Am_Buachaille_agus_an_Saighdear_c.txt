Informant : Donald Maclean, Grimsay.
Collector : D.A. MacDonald
SA 1965/80

Am Buachaille agus an Saighdear. AT1536A

Bha buachaille a' fuireach uaireiginich ann an àite ònranachdach. Bha e coimhead às deòidh crodh an uachdarain. Agus bha faisg air. Cha robh an còrr thaighean timcheall ach iad fhèin. A's an taigh mhòr bha màthair bean an uachdarain, 's cha robh an t-uachdaran fada air pòsadh. 'S bha màthair na mnatha aige a' fuireach còmhla riutha. Agus an oidhche a bha seo bha am buachaille 's a bhean a-staigh leotha fhèin. Agus am beul na h-oidhche thàinig gnogadh dhan doras. Agus chaidh am buachaille dhan doras, agus bha, saighdear 's an doras. Agus thuirt e ris gun e a ghabhail eagal sam bith, gun robh esan an deòidh an fhad seo a dh'ùine a thoirt a's an arm, gun robh e a-nist clìor, agus nach robh e ach a' coimhead feuch am faigheadh e obair, 's gun tàinig e tarsainn a' mhonaidh agus gum faca e an solas agus ... Bha e sgìth agus nam faigheadh e cur suas leis an oidhche a bha seo. Agus ò dh'iarr am buachaille air a dhol a-staigh 's ... Chaidh e a-staigh co-dhiù. 'S rinn iad biadh. Well, a rèir coltais nach robh am maighstir uabhasach math dhaibh, nach robh aca ach droch bhiadh. Agus aig an àm a bha sin bha fastadh sia mìosan aig duine a bhiodh a' gabhail aig tuathanach.


no duine dhen t-seòrsa sin. Agus nam biodh iad ... nam falbhadh iad mum biodh an aonta suas cha robh iad a' faighinn tuarastal idir. Dh'fheumadh iad an ùine a thoirt a-mach, air neo chan fhaigheadh iad am pàigheadh. Agus thuirt am buachaille ris an t-saighdear "À," ars esan, "chan eil sìon ... againn ach droch bhiadh," ars esan, "ana sheo. Chan eil am maighstir uabhasach math dhuinn." Dh'fhaighneachd an uair sin an saighdear, "Cò leis," ars esan, "na beathaichean a bh' air a' mhonadh shuas ana shiud nuair thàna mise seachad?" "Ò tha," ars am buachaille, "sin," ars esan ... "'S ann leis an uachdaran aig a bheil mise ag obair. 'S mi," ars esan, "a tha a' coimhead às an deòidh. "Carson," ars esan, "nach faodadh tu," " ars esan, "ma tha beathach a mharbhadh, beathach a thoirt às a' bheinn," ars esan, "'s cha bhiodh sìon a dh'fhios aige?" Thuirt am buachaille gun robh na beathaichean cho fiadhaich agus nach ... Bha e a' smaoineach nach fhaigheadh iad grèim orra. "Ò thèid mise," ars esan, "còmhla riut," ars esan, "agus beiridh sinn air beathach." Bha iad an deòidh mart a chall, no mart a mharbhadh co-dhiù beagan ron a sin, 's bha seice na bà san taigh. 'S ann a thug iad ... Dh'fhalbh iad a-mach dhan mhonadh am beul


na h-oidhche an ath-oidhch, agus thug iad leotha an t-seice. Agus chaidh an saighdear ... chuir e ... chaidh e am broinn na seice. Agus bha na beathaichean a' gabhail iongnadh gu dè rud a bha seo. Ach mu dheireadh thall theann iad ri tighinn faisg air. 'S thàinig an damh a bha seo faisg air ... air an t-seicidh, agus 's ann a chuir an saighdear a-mach a làmh 's rug e air. 'S dh'fhalbh am buachaille a-null còmhla ris, agus eadar a h-uile rud a bh' ann fhuair iad grèim air, 's fhuair iad ròpa a chur air, 's thug iad leotha e air ais gu thaigh a' bhuachaille. 'S dh'fhuirich iad fad na h-oidhche 's mharbh iad e 's shaill iad e 's ... Co-dhiù, an ceann latha no dhà thàinig an t-uachdaran far an robh am buachaille agus dh'fhaighneachd e dha cuin a bha e a-muigh air a' mhonadh no cuin a chunntais e na beathaichean. 'S thuirt e nach robh fad sam bith on a chunntais esan iad. "Ma-thà," ars esan, "tha mi," ars esan, "beathach goirid," ars esan, "'s tha e glè neònach," ars esan, "na dh'fhalbh. Thugainn a-mach," ars esan, "'s chì thu fhèin." 'S dh'fhalbh iad a-mach le chèile, an t-uachdaran 's am buachaille. 'S chunntais iad na beathaichean 's bha iad beathach goirid. "Dè," ars esan, "an duine a tha còmhla riut ana


shiud?" Dh'innis am buachaille gun robh saighdear a bha an deòidh aonta a thoirt seachad san arm. "Ò," ars an t-uachdaran, "chan eil e a' còrdadh rium idir," ars esan. Co-dhiù dh'fhan an saighdear an taigh a' bhuachaille. Ach an ceann oidhche no dhà às deòidh sin thàinig an t-uachdaran chun an dorais, agus ... e fhèin 's an cìobair agus cairt aca, agus ciste a's a' chairt. Agus thuirt e ris a' bhuachaille, "Tha sinn," ars esan, "a' cur air dòigh an taighe," ars esan. "Tha sinn a' dèanamh rudeigin... Tha iad a' dèanamh rudeigin man taigh. Bha iad a' peantadh no a' cur air dòigh an taighe, 's bha a' chiste, a tha seo, a rèir coltais, a's an rathad orra, 's nam faigheadh tu," ars esan, "àite sàbhailte dhi. 'S thèid mi ga h-iarraidh" ars esan, "o chionn beagan lathaichean." "Ò ma-thà," ars esan, "thig fhèin a-staigh, 's faicidh mi e an àite sàbhailte." 'S chuireadh a' chiste a-staigh. Agus 's ann thuirt an saighdear an dèidh do chàch falbh, "Dè," ars esan, "mu dheoghainn a' chiste fhosgladh?" "Ò tha eagal orm," ars am buachaille, "nach tèid againn," ars esan, "air a dùnadh mar a bha i reimhe." "Ò," ars esan, "thèid," ars esan. "Dùinidh sinn i gun teagamh."


Chaidh a' chiste fhosgladh co-dhiù, 's gu dè bha sa ... am broinn na ciste ach a' chailleach, màthair bean an uachdarain, agus botal uisge-bheatha agus cnag càise. 'S ann a fhuair an saighdear an cnag càise, agus 's ann a thòisich e air dinneadh a' chàise sìos an amhaich na caillich, 's thachd e a' chailleach. Chuir e ... Dhòirt e druthag dhen uisge-bheatha oirre gus an saoileadh iad gur e an deoch a ghabh i 's gun tachdadh leis a' chàise i. Thàinig an t-uachdaran an ceann latha no dhà, 's thug e leis a' chiste mar a bha i. Chaidh an uair sin an gnothach ... Thàinig brath às an taigh mhòr gun do bhàsaich a' chailleach le bàs aithghearr. Agus co-dhiù chaidh a tìodhlacadh. Cha robh an cladh fad sam bith bhuapa. Chaidh a tìodhlacadh ana shin. 'S thuirt an saighdear an seo, "Gu dè," ars esan, "mu dheoghainn," ars ise, "a' chailleach a thogail," ars esan, "agus a cur air doras a' chìobair?" Dh'fhalbh iad air feadh na h-oidhche 's thog iad a' chailleach, 's chuir iad air doras a' chìobair i. Agus nuair a dh'fhosgail an cìobair an doras sa mhadainn bha, ma b' fhìor, taibhse na caillich ana sheo. Ghabh e a leithid a dh'eagal, 's chaidh e far an robh a mhaighstir, an t-uachdaran, 's thuirt e ris nach b' urrainn ... nach leigeadh an t-eagal leis-san


fuireach san àite tuilleadh. Agus ... "Ò well," ars ... ars an t-uachdaran, "èistidh sinn," ars ise, "latha no dhà co-dhiù," ars esan, "'s chì sinn dè thachras." Ach co-dhiù 's ann a thuirt an saighdear an seo ris a' bhuachaille "Dè," ars esan, mu dheoghainn na caillich a thogail a-rithist, agus fàgaidh sinn aig an doras agad fhèin i," air an triob tha seo?" ars esan. Rinn iad seo. Dh'fhalbh iad 's thug iad a' chailleach an dàrna turas 's thug iad gu doras a' bhuachaille i. 'S nuair a dh'èirich am buachaille sa mhadainn, dh'fhosgail e an doras, thuit a' chailleach sìos mu chasan. Agus chaidh e an uair sin far an robh a mhaighstir a-rithist 's thuirt e nach b' urrainn dhàsan fuireach a's an àite a bha siudach mar a bha an gnothach a bha siud a' dol, mar a bhiodh taibhse na caillich a' tighinn. Bha i an dèidh a bhith aig taigh a' chìobair mar-thà 's gun robh i a-nist an dèidh a bhith aig an taigh aigesan. "Ò mas ann mar sin a tha," ars an t-uachdaran, na leigibh dad oirbh 's na toiribh guth ri duine 's gheibh sibh ur pàigheadh," ars esan. 'S dh'fhàg iad an t-àite 's fhuair iad am pàigheadh.

