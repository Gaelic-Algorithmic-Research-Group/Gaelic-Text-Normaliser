Bha sagart ann uaireigin an t-saoghal agus bha bràthair aige a bha na amadan, agus bha e uabhasach coltach ris an t-sagart, an t-amadan a bha seo. Agus dè thachair an triob a bha seo. Chuir an rìgh ga iarraidh, a dh'iarraidh an t-sagairt, agus e ... e a' dol a chur trì cheistean air. Agus mur am biodh na ceistean aige bha an sagart a' dol a chall a chinn. Bha e a' dol a chur a' chinn dheth. Ò bha an sagart, ghabh e eagal uabhasach nuair a chuala e seo, 's cha robh fios aige dè dhèanadh e. 'S thuirt an t-amadan, "Falbhaidh mise," ars e fhèin, "nur n-àite." "Ò chan fhalbh, chan fhalbh," ars esan, an sagart, "cha dèan math dhut. Dè nì thusa?" "Falbhaidh mi," ars esan an t-amadan. Cha robh ... ach chuir e air, chuir an t-amadan air còta an t-sagairt 's an coileir 's an ada, 's thug e leis bata, 's dh'fhalbh e a choimhead an rìgh. Cha robh co-dhiù ach chaidh e a-staigh far an robh an rìgh. 'S bha an rìgh na shuidhe ann an sèitheir mòr brèagha ana shin. Agus sheas e air beulaibh an rìgh. Agus dh'fhaighneachd an rìgh dheth cà robh meadhan an t-saoghail. "Siud e," ars an t-amadan 's e a' bualadh a' bhata mu ... air meadhan an ùrlair 's e ga chur mun cuairt. "Siud," ars esan, "far eil meadhan


an t-saoghail." "Seadh," ars esan, an rìgh. "Dè a-nist," ars esan, an rìgh, "is d' fhiach mise?" "Well," ars esan, an t-amadan, "reiceadh ar Slànaighear," ars e fhèin, "airson deich buinn fhichead. Saoileam," ars esan, gum b' fhiach thusa an treasamh cuid dhe sin. B' e sin an dara tè aige air a freagairt. Ach seo a-nist an tè mu dheireadh 's an tè bu duilghe. Thuirt an rìgh ris an amadan, dùil aige gur e an sagart a bh' ann fad an t-siubhail. "Dè," ars e fhèin, "tha mise a' smaointinn an-dràsta?" "Tha," ars esan an t-amadan, "a' smaointinn," ars e fhèin, "gur e an sagart a th' agad," ars e fhèin, "ach chan e," ars esan, "ach an t-amadan, a bhràthair. Ach dè nist," ars e fhèin, "a dhèanadh sagart ort nuair a rinn amadan siud ort?" Cha robh aig an rìgh ach a leigeil air falbh. Cha do rinneadh sgath air an t-sagart.

