'S e rìgh a bh' air Èirinn a bha seo, agus phòs e. 'S cha robh e ro fhada pòsta nuair a bhàsaich a' bhean air, 's dh'fhàg i aona phàiste-gille. Well, bha an rìgh ann am beachd nach pòsadh e tuilleadh. Bha eagal air nach ... ged a gheibheadh e tè eile nach biodh i gu math dhan ghille. Ach cha robh a's an rìgh ach duine òg, agus 's ann a smaointich e seo gun rachadh e a dh'iarraidh nighean Rìgh na Spàinne, agus nach gabhadh e ris gun robh e pòsta reimhe idir, agus gun cuireadh e an gille ann an grianan àrd an aona chraoibh, far am faiceadh e a h-uile duine agus far nach faiceadh duine e. Agus 's e seo a rinn e. Chaidh e gu ruige an Spàinn agus phòs e nighean Rìgh na Spàinne, agus thàinig e fhèin 's i fhèin gu ruige Èireann. Agus bha dithis mhac aige bhuaithe sin. Bhiodh an rìgh a' falbh dhan bheinn a shealgaireachd a h-uile latha. Ach bha e an seo latha air falbh agus cò thàinig ach, far an robh a' bhanrighinn, ach bana-bhuisreach. Tè ris an canadh iad an Eachlair Ùrlair. Agus bha a' bhanrighinn agus i a' dèanamh deiseil air choinneamh an rìgh.


"Tha thusa, òinseach bhochd," ars ise, "deasalachadh air choinneamh a ... air choinneamh an fhir sin," ars ise. "Tha thu a' smaointinn, gur e do chuid cloinne fhèin e a bhios a' riaghladh na rìoghachd-sa fhathast, ach 's fhada mun iad," ars ise. "Tha oighre aige fhèin as dlighiche oirre na do chuid mac-sa. Tha thusa a' smaointinn," ars ise, "nach robh an rìgh pòsta reimhe," ars ise, "ach 's e a bha, agus tha gille aige ann an grianan àrd an aona chraoibh, far am faic e a h-uile duine 's far nach fhaic duine e. Agus toiseach agus deireadh na seilge aige, agus cha bhi agadsa, a chreutair, ach a' chuid as dona. Thuit an còmhdach rìoghail far a cinn leis an tàmailt. "Ach ma phàigheas tusa mise gu math," ars ise, "nì mise plana dhut air nach cuir e dragh gu bràth ort." "An-dà, 's mise a nì sin," ars ise. "Gu dè bhios tu ag iarraidh orm?" "Bidh," ars ise, "na lìonas mo dhà chluais de chlòimh." "Dè uiread 's a bhios an sin?" ars a' bhanrighinn. "A chòigeamh cuid 's a chuireas Èirinn dhith," ars ise. "An-dà gheibh thu sin, ma-thà," ars ise. "Ò ma-thà, nuair a bhios an rìgh gu tighinn, theirig thusa dhan leabaidh, agus leig ort gu bheil laighe bàis ort, agus cuiridh tu balgam de dh'fhìon dearg nad bheul, agus nuair a thèid an rìgh gad fhaighneachd cuiridh tu a-mach e, agus canaidh tu g' eil thu a' cur a-mach fuil do chridhe, gun a bhris do chridhe nuair a fhuair


thu a-mach gun robh e fhèin a' cumail a mhic am falach ort a's an ùine o thàna tu an seo, nuair a bha e a' smaointinn nach dèanadh tusa gnìomh màthar ris cho math 's a dhèanadh tu ri d' chuid cloinne fhèin. Agus thèid an rìgh an uair sin a dh'iarraidh a' ghille agus bheir e dhachaigh e. Agus nuair a bheir e dhachaigh e, bidh e furasta gu leòr dhutsa. Cha bhi agad ach a chur fo gheasaibh agus a chur a dh'iarraidh na fàlairidh a th' aig Rìgh na Grèige, agus sin rud nach fhaigh e gu bràth." 'S ann mar seo a bha. Nuair a bha an rìgh gu tighinn, thug a' bhanrighinn an leaba oirre, agus nuair a thàinig an rìgh bha a' bhanrighinn gus 'ith deiseil. Agus chaidh an rìgh suas ga faighneachd. Nuair a chrom an rìgh ga faighneachd chuir ise a-mach am borran ud air a beul. "Ò seachain mi seachain mi," ars ise, "a dhroch dhuine a bhris mo chridhe agus a dh'fhoghain dhomh." "Ò gu dè rinn mise ceàrr?" ars an rìgh. "Dè nach do rinn thu ceàrr," ars ise, "nuair a bha thu a' cumail do mhic am falach ormsa a's an ùine o thàna mi an seo," ars ise, "nuair a bha thu a' smaointinn nach dèanainn-sa gnìomh màthar ris cho math 's a dhèanainn ri mo chuid cloinne fhìn." "Thod! Mas e sin a th' ann," ars an rìgh, "bheir mise dhachaigh an gille." "Thalla, ma-thà, a's a' mhionaid. Cha chuir mi cas air an


talamh gu sìorraidh gus am faic mi a-staigh e," ars ise. Dh'fhalbh an rìgh a dh'iarraidh a' ghille, 's thug e dhachaigh e. Dh'èirich ise, 's 's i bha toilichte, 's chuireadh na shuidhe aig a' bhòrd e eadar i fhèin 's an rìgh. Chuir i a dithis chloinne fhèin air an taobh eile. Làrna-mhàireach chuir i fear dhe cuid cloinne fhèin eadar i fhèin 's an rìgh, 's chuir i esan air an taobh eile dhith. Làrna-nearar chuir i duine air gach taobh dhith dhe cuid cloinne fhèin, agus chuir i esan gu ceann eile a' bhùird. Cha robh an gille a' gabhail sìon. Cha robh e ach a' dol fo smaointinn gu dè bu sgeul don ghnothach a bh' ann nuair a bhathar ga shioftadh a h-uile latha. Dh'fhaighneachd athair dheth an robh e a' dol a ghabhail a bhidhe idir. "An-dà, chan eil," ars esan. "Cha ghabh mi biadh no deoch gus am faigh mi a-mach," ars esan, "dè is sgeul don ghnothach a th' ann. A' chiad oidhche a thàna mi an seo," ars esan, "chan fhaighte àite dhomh ach eadar m' athair 's mo mhuime," ars esan. "Agus bha mi làrna-mhàireach," ars esan, "aig taobh mo mhuime," ars esan. "Tha mi an-diugh air mo chur chun an dorais," ars esan. "An-dà, tha," ars ise, "'s thèid thu nas fhaide na an doras. "Agus tha mise a' cur mar chrosaibh agus mar gheasaibh ort," ars ise, "agus mar naoi buairichean mnatha-sìthe siùbhla-seachrain, gach laochan beag is meataiche 's mì-threòraiche na thu fhèin, a thoirt do chinn 's do chluasan 's do chaitheamh-beatha dhìot, mur an tig thu


thugamsa leis an fhàlaire a th' aig Rìgh na Grèige mun tig bliadhna on diugh." "Ò tog dhìom do gheasaibh," ars esan, "a dhroch bhoireannaich." "An-dà, cha tog," ars ise. "An-dà, tha mise a' cur mar chrosaibh agus mar gheasaibh ortsa," ars esan, "thusa a bhith nad sheasamh air a' bhinneig as àirde air taigh m' athar-sa gus an tig mise leatha, ma-thà." Dh'èirich an gille a-mach, agus ghabh e air falbh. Cha robh e fada air falbh nuair a chuala e èigh às a dheòidh agus sheall e agus bha a dhithis bhràithrean a' tighinn às a dheòidh. "Ò tillibh, tillibh," ars esan, "a chlann na droch mhàthar," ars esan. "Cha dioc mi fhìn a bhith a' falbh gun sibhse a' falbh," ars esan. Cha tilleadh. "Bidh sinne far am bi thu fhèin." Chùm iad air aghaidh gus an ràinig iad a' Ghrèig. 'S nuair a ràinig iad a' Ghrèig cha robh iad ach aineolach. Cha robh iad ach a' faighneachd airson taigh an rìgh. Ach thachair an seo duine mòr ruadh riutha air an rathad, agus bhruidhinn e riutha. Dh'fhaighneachd e cò às a thàinig iad. Dh'innis am fear bu shine gun tànaig iad à Èirinn, gur e triùir bhràithrean a bh' annta. "Tha sibh coltach ris a sin," ars esan. "An-dà, tha mi cinnteach nach ann gun ghnothach a thàna sibh an seo," ars esan.


"An-dà, chan ann," ars esan. "Tha sinn a' dol a dh'iarraidh na fàlairidh a th' aig Rìgh na Grèige." "Ho ho! Ma-thà, tha sibh fada gu leòr air aghaidh. Mise," ars esan, "an Gadaiche Grèigeach," ars esan, "agus tha mi a' smaointinn gun robh mi nam mhèirleach cho math ri h-aon agaibhse, agus sin rud a dh'fhairtlich a-riamh orm agus a dh'fhairtlicheas oirbhse." "Ò ma-thà," ars esan, "tha mise fo gheasaibh," ars esan, "aig mo mhuime gum feum mi a faighinn air neo am bàs." "An-dà, 'ille bhochd," ars esan, "'s e am bàs a bhios agad," ars esan, "'s mura h-e chan e an fhàlairidh," ars esan. "Ach on tha an gnothach cho cruaidh sin oirbh," ars esan, "'S ann is fheàrr dhuibh mi fhìn a leantail a-nochd," ars esan, "agus gun fhios gu dè am plana a dh'fhaodamaid a dhèanamh bho mhadainn. Agus feuchaidh mi fhìn còmhla riubh." 'S ann mar seo a bha. Dh'fhalbh iad còmhla ris a' Ghadaiche Ghrèigeach. "An-dà," ars an Gadaiche Grèigeach, "tha ceathrar," ars esan, "a' tarraing sìol," ars esan, "chun na fàlairidh sin a h-uile latha," ars esan, "agus seo an rathad aca. Agus bidh iad a' leigeil an analach air a' chnoc ud shuas, agus lathaichean nì iad treis chadail ann. Agus nan caidleadh iad a-màireach," ars esan, "agus gum faigheamaid," ars esan, "dha na pocanan aca agus roinn dhen t-sìol a leigeil às, agus gum faigheamaid dhan stàball mar sin," ars esan, "dhèanamaid sioft air choireigin air an fhàlairidh. Agus mar am faigh


sinn ann mar sin," ars esan, "chan eil dòigh eile air faighinn ann. Tha geàrd air a dh'oidhche 's de latha." Dh'fhalbh iad a's a' mhadainn an làrna-mhàireach. Bha iad a' coimhead 's chunnaic iad an seo muinntir an t-sìl a' tighinn 's na pocanan aca, 's leig iad às iad. Chaidh iad fhèin gu dubhar 's thuit iad nan cadal. "Thugainnibh a-nist," ars an Gadaiche Grèigeach. Dh'fhalbh iad, agus leigeadh roinn dhen t-sìol às na pocanan, agus chuir e triùir chlann an rìgh fear a's gach pòca, agus chaidh e fhèin dhan cheathramh fear. Nuair a dhùisg na fir chuir iad na pocanan air am muin. Am fear a bha a' tarraing a' Ghadaiche Ghrèigich bha e a' tuiteam air an deireadh. "A Dhia," ars esan, "cho trom 's tha mise a' faighinn a' phoca seo an-dràsta seach mar a bha e reimhe," ars esan. "An-dà," ars am fear eile, "tha mi fhèin ga fhaighinn nas truime an-dràsta cuideachd." "Ò chan eil an sin," arsa fear dhiubh, "far an tug a' ghrian an lùths asainn," ars esan. "Chaidil sinn ro fhada an-diugh," ars esan. Bha iad a' cumail air aghaidh, 's nuair a ràinig iad an stàball 's a chaidh a-staigh 's a dh'fhuasgladh na pocanan a' dol gan dòrtadh a's a chiste-shìl, gum b' e a' chiad rud a nochd a-mach ceann mòr ruadh a' Ghadaiche Ghrèigich.


Leigeadh an èigh ris a' gheàrd. A-staigh a bha an geàrd. Dh'fhuasgladh na pocanan eile, 's bha mèirleach a's a h-uile poca. Cha robh ach cheangladh le ròpa iad on dà shàil gus do ràinig e an dà ghualainn aca, fhad 's a dh'fhanadh fàl orra, 's chàireadh ann am prìosan iad gus an rachadh an losgadh. Agus chuir an rìgh fios chun a h-uile duine a b' uaisle a bha san rìoghachd iad a chruinneachadh chun a' chaisteil, iad a' dol a dhèanamh banais mhòr aig bàs a' Ghadaiche Ghrèigich, nach do dh'fhàg sìon a-riamh aig duine a b' fhiach duine a ràdh ris a's an rìoghachd gun ghoid. Chruinnich mòran sluaigh chun a' chaisteil agus thòisich cruinneachadh air a h-uile sìon a b' fheàrr a dhèanadh teine. Rinneadh tòrr mòr a-muigh air beulaibh a' chaisteil. Bha an t-òl 's an ceòl 's an dannsa a' dol air aghaidh a-staigh gun robh an Gadaiche Grèigeach an greim. Agus cho fìor thoilichte 's a bha iad 's ann a dh'fheumadh iad an toirt a-staigh agus an toireadh iad treis air an riasladh. 'S e an toileachadh a b' fheàrr leotha na an cur a's an teine. Thugadh a-staigh iad. Bha iad nan sìneadh air an ùrlar, fear a bheireadh treis air a tharraing air a ghruaig 's fear eile ga tharraing air fheusaig, 's fear eile a bhuaileadh smugaid air, 's fear eile a bhuaileadh breab air. Cha robh an Gadaiche Grèigeach bochd ach an. "Ò Ghadaiche Ghrèigich," ars an rìgh, "tha mi cinnteach


gur iomadh èiginn a's an robh thu, ach cha robh thu air èiginn a-riamh mar tha thu a-nochd." "An-dà, 's iomadh," ars an Gadaiche Grèigeach, "agus bha mi ann an èiginn nas motha na tha mi agadsa fhathast agus fhuair mi às." "Bheil thu a' smaointinn gum faigh thu à seo?" ars esan. "Ò chan eil mise ag ràdh sin idir," ars an Gadaiche. "Siuthad, ma-thà, innis an èiginn nas motha na seo a's an robh thu," ars esan. "An-dà, chan airidh thu air a h-innse dhut," ars an Gadaiche. "Ach innsidh mi dhut air chùmhnantan i." "'S dè na cùmhnantan a tha thu ag iarraidh?" "Tha am mac as sine a th' aig Rìgh Èireann fhuasgladh agus a' leigeil dhan chuideachd. Agus cha b' ann fo smugaidean no fo bhreaban fhear-gràisg na Grèige a b' àbhaist dha bhith." "Cà bheil e?" ars an rìgh. "Tha e ana sheo ri mo thaobh-sa," ars an Gadaiche Grèigeach. Dh'fhuasgladh am fear bu shine a chlann an rìgh. "Siuthad a-nist," ars esan, "Innis dhomh an èiginn nas motha na seo a's an robh thu." "An-dà, bha mise air falbh oidhche a siud," ars esan, "mi fhìn agus dà reug eile," ars esan, "sa bheinn-sheilg," ars esan ... "Agus gu dè thàinig oirnn," ars esan "ach stoirm-shneachd," ars esan. "Bha sinn a' dol iomrall," ars esan. "Agus fear a chanadh," ars esan, "'s e siud an rathad agus fear eile a chanadh chan e ach


's e seo an rathad. Agus mu dheireadh," ars esan, "bha a h-uile duine a' gabhail rathad dha fhèin, agus cha robh agamsa ach mi fhìn," ars esan. "Bha mi a' faighinn mìorbhail," ars esan, "a's an t-sneachd," ars esan, "ach fhuair mi seo rathad mòr. Agus nuair a fhuair mi an rathad, bha mi 's ràdh rium fhìn gun toireadh an rathad gu taigh air choireigin mi," ars esan. "Agus dè thachair rium air an rathad," ars esan, "ach duine mòr agus basgaid air a ghualainn," ars esan, "agus chuir e iongnadh orm," ars esan, "gun tigeadh duine sam bith a-mach," ars esan, "aig am biodh dachaigh a leithid a dh'uair," ars esan. "Agus dh'fhaighneachd e dhìom," ars esan, "cà robh mi a' dol mar seo. 'S thuirt mi ris nach robh fios a'm, gun robh mi air a dhol iomrall." "An-dà, 's fheàrr dhut mise a leantail, ma-thà," ars esan. "Cha do rinn mise ach tighinn a-mach a dh'iarraidh basgaid ghuail," ars esan, "agus thugainn còmhla rium agus lìonaidh tu a' bhasgaid dhomh," ars esan, "agus bheir mi fhìn cuid na h-oidhche a-nochd dhut." "Thill mi còmhla ris," ars esan, "agus ràinig e toll dubh a bha a' dol sìos fon talamh an sin," ars esan, agus thuirt e rium gur h-ann shìos an siud a bha an gual aige, agus mise a dhol dhan bhasgaid agus gun lowereadh e sìos mi, agus mi lìonadh na basgaid dha," ars esan. "Nuair a bheireadh e suas a' bhasgaid ghuail leigeadh e sìos a-rithist i agus gun toireadh e suas mi fhìn.


'S e seo a rinn mi," ars esan. "Chaidh mise dhan bhasgaid," ars esan, "agus leig e sìos mi," ars esan, "chan eil fhios dè an doimhneachd," ars esan. "Agus nuair a chaidh mi sìos," ars esan, "bha grunnd dhaoine shìos romham," ars esan. "Agus thòisich feadhainn dhiubh air rànaich," ars esan, "agus thòisich feadhainn eile dhiubh air gàireachdraich," ars esan. "Agus dh'fhaighneachd mi dhiubh," ars esan, "gu dè bha a' toirt orra a bhith a' rànaich. Agus thuirt iad gun robh an t-eagal a ghabh iad romham fhìn, gur ann a' dol gam marbhadh a bha mi." Agus thionndaidh mi ri càch," ars esan, "agus dh'fhaighneachd mi dhiubh gu dè thug dhaibh tòiseachadh air gàireachdraich. "An-dà, thug," ars iadsan, "nuair a chunna sinn an coltas tapaidh a bh' ort fhèin tighinn a-nuas. Bha sinn a' smaointinn ma bha teans againn air faighinn à seo gu sìorraidh gur e tusa a bheireadh às sinn. "'S dè mar a thàna sibh an seo?" "Ò cha tànaig ach mar a thàna tu fhèin, a lìonadh basgaid ghuail." "An-dà, 's e an rud a nì sibh, ma-thà, thèid mise dhan bhasgaid far an robh mi reimhe, agus cuiribh air mo mhuin de ghual na dh'fhalaicheas gu math mi. Agus nuair a bheir e suas a' bhasgaid 's a dh'fhalbhas fhalamhaicheas e bheir mise suas a gin agaibhse a-rithist." 'S e seo a rinn mi. Chaidh mise dhan bhasgaid," ars ise.


"agus chuir iad gu leòr a ghual air mo mhuin," ars esan, "agus dh'èigh iad gun robh a' bhasgaid làn." "Cha do rinn esan ach a' bhasgaid a shlaodadh leis suas," ars esan, "agus leig e às i," ars esan, "taobh thall o bheul an taighe i," ars esan. "Agus dh'fhalbh e," ars esan. "Nuair a shaoil leamsa," ars esan, "a bha e pìos air falbh," ars esan, "chuir mi car dhìom fhìn a-mach às a' bhasgaid, agus gu dè bha esan," ars esan, "ach na sheasamh an taobh thall dhìom," ars esan. "Agus thill e," ars esan, "agus nam bhad a bha e," ars esan. "Bha mise sgìth acrach," ars esan, "agus ged a bhithinn air a chaochladh," ars esan, "bha tuilleadh 's a' chòir mu m' choinneamh," ars esan. "Ach uair dhe na h-uaireannan," ars esan, "bhuail a chasan a's a' bhasgaid," ars esan, "agus thuit e agus fhuair mise air a mhuin," ars esan, "agus mun do leig mi na sheasamh e," ars esan, "thug mi às na bh' ann," ars esan. "Agus thill mi sin," ars esan, "chun an tuill," ars esan, "agus thug ...


