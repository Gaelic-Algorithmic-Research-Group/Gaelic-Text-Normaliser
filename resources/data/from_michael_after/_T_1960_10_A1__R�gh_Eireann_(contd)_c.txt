Informant : Angus Maclellan Frobost, South Uist.
Collector : Calum I. Maclean.
SA 1960/10

Rìgh Èireann (contd)

"Thug mi suas a h-uile duine a bh' ann. Agus tha mi a' smaointinn an oidhche sin gun robh mi ann an èiginn bu mhotha na tha mi agadsa fhathast." "An-dà, bha thu sin," ars an rìgh, "an èiginn, ach fhuair thu às. Chan fhaigh thu à seo." "Ò chan eil mise ag ràdh gum faigh," ars esan. Thugadh treis eile air riasladh a Ghadaiche Ghrèigich bhochd, agus chuireadh teine ris an tòrr a bha a-muigh. "Well, a Ghadaiche Ghrèigich," ars an rìgh, "tha an teine a' gabhail," ars esan, "agus chan fhada gus am bi thu fhèin agus na mèirlich sin eile ann. Agus ged a bha thu san toll-ghuail fhèin cha robh thu an èiginn a-riamh mar a tha thu a-nist." "An-dà, bha," ars an Gadaiche Grèigeach, "agus ann an èiginn nas motha na an dithis sin," ars esan. "Siuthad, ma-thà, innis dhuinn i" ars an rìgh, "agus leigidh sinn leat," ars esan. "An-dà, chan airidh thu air a h-innse dhut," ars esan. "Ach innsidh mi dhut air chùmhnantan i." "Dè na cùmhnantan tha thu ag iarraidh a-nist?" "Tha, an dàrna mac as sine a th' aig Rìgh Èireann fhuasgladh 's a leigeil còmhla ri ... dhan chuideachd" "Cà bheil e?" ars an rìgh.


"Tha e ana sheo," ars esan. "Well, ma-thà, gheibh e sin," ars an rìgh. Dh'fhuasgladh am fear eile dhiubh. "Siuthad, a-nist, innis dhuinn èiginn nas motha na seo a's an robh thu." "An-dà, bha siud 's an àite againne," ars esan, "easbaig mòr," ars esan, "agus bhàsaich e," ars esan. "Agus," ars esan, bha mòran air an tòrradh aige," ars esan. "'S bha mi fhìn air an tòrradh aige," ars esan. "Agus bha mòran òir," ars esan "timcheall air an easbaig," ars esan, "agus bha fàinne òir air," ars esan. "Agus nuair a thìodhlaic iad e," ars esan. "Chuir iad clach mhòr mhòr air an uaigh aige," ars esan, "'s dh'fhalbh iad," ars esan. "Nuair a thàinig an oidhche," ars esan, "dè smaointich mise," ars esan, "ach gur e call a bh' ann," ars esan, "na bha siud a dh'òr a leigeil fon talamh," ars esan, nach robh e gu sìon a dh'fheum dhan easbaig. Agus dh'fhalbh mi dhan chladh," ars esan, "feuch am faighinn an uaigh fhosgladh agus an t-òr a thoirt dheth. Agus nuair a ràna mi," ars esan, "bha a' chlach cho trom," ars esan, "agus cha b' urra mi togail," ars esan. "Ach leis a h-uile h-innleachd a bh' agam," ars esan, "fhuair mi a cur air a h-oir air bruaich na h-uaghach," ars esan. "'S chaidh mi sìos dhan uaigh," ars esan, "'s bhrist mi a' chiste," ars esan, "agus thug mi dheth na bha timcheall air a dh'òr," ars esan. "Agus nuair a bha mi deiseil," ars esan, "dol a thighinn a-nuas dè rinn ach oiteag gaoithe a' tighinn," ars esan


"agus thuit a' chlach air an uaigh far an robh i reimhe agus bha mise a's an uaigh," ars esan, "còmhla ris an easbaig," ars esan. "Cha robh tuar air tighinn às. Ach gu dè thachair," ars esan, "ach gun robh feadhainn eile ann a bha dhen aona bheachd rium fhìn," ars esan, "agus thàinig iad chun na h-uaghach," ars esan, "ga fosgladh. Agus nuair a chunna mise na speuran," ars esan, "a' chiad leum a gheàrr mi," ars esan, "bha mi air bruaich na h-uaghach," ars esan, "agus thuit fear thall 's a-bhos," ars esan, "agus dùil aca gur e am fear a bh' air a thìodhlacadh a bh' air èirigh," ars esan. "Agus fhuair mise às mar sin," ars esan. "Cha chreid mi nach robh mi an oidhche sin ann an èiginn nas motha na tha mi agadsa fhathast," ars esan. "Ò well, bha thu sin," ars an rìgh, ars esan, "ach fhuair thu às a h-uile h-èiginn a's an robh thu," ars esan, "ach chan fhaigh thu às a seo." "Ò chan eil mise ag ràdh gum faigh," ars esan, an Gadaiche Grèigeach, "ach tha mi ag ràdh siud," ars esan. Thugadh a' ghreis fo dheireadh a' riasladh a' Ghadaiche Ghrèigich bhochd, agus "Ò well, a Ghadaiche Ghrèigich," ars esan, "tha an teine deiseil a-nist, ma-thà," ars esan, "agus bidh thu a' dol ann thu fhèin agus am mèirleach sin eile," ars esan. "Agus ged a bha thu a's an uaigh fhèin," ars esan, "cha robh thu a-riamh mar tha thu a-nist." "An-dà, bha," ars an Gadaiche Grèigeach. "Bha mi ann an èiginn nas motha na tha mi agadsa fhathast, agus ann an èiginn nas motha na dh'innis mi."


"Siuthad, ma-thà," ars an rìgh, "innis i," ars esan, "agus leigidh sinn leat gus an innis thu i." "An-dà, chan airidh thu air a h-innse dhut," ars an Gadaiche Grèigeach, "ach innsidh mi dhut air chùmhnantan i." "Dè na cùmhnantan tha thu ag iarraidh a-nist?" ars esan. "Am mac as òige a th' aig Rìgh Èireann fhuasgladh, 's thèid e còmla ri bhràithrean. 'S chan eil fhios nam biodh fios aig an athair gur e siud an dòigh a's eil thusa dèiligeadh riutha nach e a' chlach a b' àirde a' chlach a b' ìsle agad." "An e sin ri ràdh g' eil triùir chlann Rìgh Èireann agamsa seo?" "'S e," ars am Gadaiche Grèigeach. "Well, gheibh e sin, ma-thà," ars esan. Dh'fhuasgladh am fear a b' òige dhiubh, 's cha robh an uair sin ceangailte ach e fhèin. "Siuthad, a-nist ma-thà, innis dhuinn èiginn nas motha na seo a's an robh thu." "An-dà, bha mise air falbh oidhche," ars esan, "feuch gu dè gheibhinn a ghoidinn," ars esan. "Agus thàna mi," ars esan, "gu creig mhòir," ars esan, "a bha mi glè eòlach oirre," ars esan, "agus glè thric aig a fasgadh," ars esan. "Agus gu dè chunna mi," ars esan, "ach uamha an aghaidh na creige," ars esan, "'s chuir e iongnadh orm," ars esan, "uamh a bhith ann nach fhaca mi a-riamh reimhe," ars esan. "Agus chaidh mi


gu doras na h-uamhadh," ars esan, "agus dè bha a-staigh a's an uamhaidh," ars esan, "ach boireannach agus pàiste-gille aice air a glùin," ars esan, "agus sgian mhòr aice na laimh," ars esan. "Agus thogadh i an sgian," ars esan, "gus a' cur a's a' phàiste," ars esan, "agus thòisich am pàiste air gàireachdraich," ars esan, "agus thòisicheadh ise air rànaich," ars esan. "Agus nuair a stadadh am pàiste a' ghàireachdraich thogadh i an sgian gus a cur ann, agus bha am pàiste a' tòiseachadh air gàireachdraich, agus leigeadh ise ràn," ars esan, "agus bha a' chreag a' freagairt," ars esan, "Agus bha e a' cur ioghnadh uabhasach orm an obair a bh' aice," ars esan, "agus mu dheireadh leum mi a-staigh," ars esan. "Agus dh'fhaighneachd mi dhith," ars esan, "gu dè an obair a bh' aice mar siud." "An-dà, tha," ars ise, "fuamhair a tha a' fuireach ana sheo," ars ise, "agus thug e mise 's am pàiste dhan uamhaidh," ars ise, "agus chuir e mar fhiachaibh orm am pàiste a bhith bruich mu choinneamh nuair a thigeadh e. Agus cha leig mo chridhe leamsa a mharbhadh," ars ise. "Ach seo dhutsa on a thàna tu agus marbh e," ars ise. "Bheil sìon idir agad a bhruicheas tu dhan bhèist ud mun fheuch thu am pàiste?" "Ò tha gu leòr," ars ise, "ach aithnichidh e e." "Thalla thusa, agus 's e an rud a nì thu, cuir


feòil ann am poit, agus bheir sinn òrdag na coise far a' phàiste, agus cuiridh tu a's a' phoit còmhla ris i. Agus feuch am faigh thu fhèin 's am pàiste teicheadh às an seo." "'S e seo a rinn i," ars esan, "agus dh'fhalbh mi fhìn agus chuir mi an òrdag bheag aige air cnaig," ars esan, "agus le aona bhuille," ars esan, "thilg mi dheth i," ars esan. "Thòisich am pàiste air rànaich," ars esan, "agus fhuair sinn stad a chur air an fhuil," ars esan, "agus nuair a bha e fairis a rànaich," ars esan, "thuit e na chadal," ars esan. "Agus dh'fhalbh mise leis #dà# thòrr feòir a bha an ceann eile na h-uamhadh," ars esan. "Agus cha robh mi fada sin," ars esan, "nuair a dh'fhairich mi esan a' tighinn," ars esan, "agus nuair a thàinig e a-staigh," ars esan, "tharraing e carragh-creige a's an doras," ars esan. "Agus nuair a chunna mise," ars esan, "a' chòmhla a bha ris an doras," ars esan, "thuirt mi rium fhìn gun robh mise a-staigh agus gum biodh gu sìorraidh," ars esan. "Agus cha robh aige ach aon sùil," ars esan, "a's a bhathair," ars esan. Dh'fhaighneachd e dhìse an robh a bhiadh deiseil aice 's thuirt i gun robh. Agus a' chiad ghrèim thug e às an fheòil, "A bhan-slaightear," ars esan, "chan e am pàiste a tha seo." "'S e," ars ise. "Chan e," ars esan. "Ò nach seall thu an òrdag aige ana shin," ars ise, "far do chuir mi ann i air eagal nach


creideadh tu mi." "Ò ma-thà, nach e a tha curs," ars esan. "Chan eil comas agamsa air," ars ise. "Nuair a dh'ith e a leòir," ars esan, "chaidh e na shìneadh mu choinneamh an teine," ars esan, "agus bha e a' sèideadh ... Thuit e na chadal 's bha e a' sèideadh mar gum biodh balg-sèididh a bhiodh aig gobha. Dh'èirich mise suas," ars esan, "agus am pògar a bh' aige chuir mi anns an teine e," ars esan, "agus cha robh e fada san teine," ars esan, gus an robh e geal," ars esan, "mar a bha esan a' sèideadh an teine le anail. Agus thug mi às e agus shàth mi a's an aon t-sùil a bh' aige e," ars esan. "Agus a' chiad leum a gheàrr e," ars esan, "bhuail e ann am mullach na h-uamhadh," ars esan. "Agus an ath leum," ars esan, "bha e air a dhà bhonn air an ùrlar agus cha robh e ach leum thall 's a-bhos aige," ars esan, "feuch am faigheadh e mise," ars esan, "fo làmhan. Cha bu lèir dha mi," ars esan. "Bha mise," ars esan, "a' faighinn leum a-null 's a-nall seachad air," ars esan. "Ach stad e seo," ars esan, "agus thuirt e, ars esan, "Ma tha e air an t-saoghal," ars esan, "'s e an Gadaiche Grèigeach a rinn seo ormsa," ars esan. "Fhreagair mi fhìn e," ars esan ## "Cha do dh'àich mi a-riamh m' ainm," ars esan ## "gur e mi, gun robh mi ana sheo."


"Ò well," ars esan, "tha mise ullamh co-dhiù ma-thà," ars esan. "Agus tha fàinne òr agam ana sheo, agus gheibh thu e agus bidh e agad mar chuimhneachan air an oidhche a-nochd." "Thug e dhòmhsa am fàinne," ars esan, "agus 's ann a bha bu choltach ri cearcall na bha e ri fàinne. Thuirt mi ris nach dèanadh am fàinne ud sìon dhòmhsa, gun robh e ro mhòr," "Cuir thusa mu d' mheur e," ars esan, "agus iarr air an fhàinne a dhol a-staigh." "Dh'fhalbh mise 's chuir mi am fàinne mu m' mheur," ars esan, "agus dh'iarr mi air an fhàinne dhol a-staigh," ars esan, "agus chaidh am fàinne a-staigh," ars esan, "gun robh e cho fiot dhòmhsa agus ged a dh'fhàsadh e mu m' mheur," ars esan. "Bheil e fiot a-nist dhut?" ars esan. Thuirt mi ris gun robh. "Cà bheil thu, fhàinne?" ars esan. Fhreagair am fàinne, "Tha mi an seo." "Gheàrr esan leum gus 'ith air mo mhuin. Fhuair mise leum seachad air," ars esan. "Cha robh mise a-riamh ann an crois gu sin. Ge brith cà rachainn, ars esan, "bhrathadh am fàinne mi," ars esan, "ach gun robh mi a' dèanamh dìcheall," ars esan, "a' fuireach clìoras am boireannach 's am pàiste," ars esan. "Ach dh'fheuch mi seo," ars esan ## "Cha robh agam ach am bàs co-dhiù," ars esan ## Dh'fheuch mi air ...


tharam as an doras," ars esan, "agus fhuair mi leagadh a-mach," ars esan. "Agus dh'èigh esan, "cà 'l thu fhàinne?" agus fhreagair am fàinne, "Tha mi an seo." "'S a-mach esan às mo dheòidh," ars esan. "Bha mise cho dona 's a bha mi reimhe," ars esan, "ach cha robh rathad agam air am fàinne a thoirt a-nuas. Cha robh sgian agam a bheireadh dhìom a' mheur," ars esan. "Ach thòisich mi oirre leis an làimh eile," ars esan, "gus do chuir mi mo mheur far an uilt," ars esan, "agus bha mi a' gearradh nam fèithean le m' fhiaclan," ars esan, "gus an tug mi dhìom a' mheur," ars esan. "Agus thàna mi gu bàrr sgalladh," ars esan, "a bha os cionn a' chladaich leatha," ars esan, "agus thilg mi," ars esan, "far bàrr na sgalladh i," ars esan, "air a' chladach," ars esan. "Bha esan a-nuas thugam," ars esan, "agus dh'èigh e, "Cà 'l thu fhàinne?" 'S fhreagair am fàinne, "Tha mi an seo," Gheàrr e leum," ars esan, "leis an sgallaidh," ars esan, "'s chaidh an t-eanchainn," ars esan, "a's a' chladach," ars esan, "agus fhuair mise clìor mar sin," ars esan. "'S cha chreid mi nach robh mi an oidhche sin ann an èiginn bu mhotha na tha mi agadsa." Cò bha na seasamh a's an doras ach a' bhanrighinn agus leum i suas. "Cha bhi mi beò," ars ise, ceithir uairean fichead mur am bi e fuasgailte a's a' mhionaid agaibh," ars ise, "ged a ghoideadh e a' Ghrèig uile," ars ise, "'s gun facal aige ach an fhìrinn," ars ise, "a


ghabhail mo bheatha dhòmhsa agus dha m' phàiste," ars ise. "Nach seall sibh," ars ise, "a' chas bhon tug e dheth an òrdag." Cha robh ach dh'fhuasgladh an Gadaiche Grèigeach. "An-dà, a Ghadaiche Ghrèigich," ars an rìgh, "ged a rinn thu na rinn thu orm," ars esan, "'s ged a bha thu ri cron, bha thu ri math," ars esan. "Shàbhail thu beatha dha m' mhnaoi 's dha m' mhac," ars esan, "agus tha mi glè thoilichte nach do chuir mi gu bàs a-nist thu," ars esan. "Agus gheibh thu a-nist," ars esan, "do rogha iarrtas ormsa," ars esan. "Ò well, ma-thà," ars an Gadaiche Grèigeach, "cha bhi m' iarrtas mòr," ars esan. "'S e m' iarrtas ortsa," ars esan, "an fhàlaire a thoirt a mhac Rìgh Èireann," ars esan, "a tha fo gheasaibh aig a' mhuime," ars esan, "gus an till e leatha," ars esan. "Agus 's e sin a chuir mise an seo," ars esan, "feuch am faighinn dha i 's cha b' ann dhomh fhìn a bha mi ga h-iarraidh," ars esan. "An-dà, air do shonsa, ma-tà," ars an Rìgh, "gheibh e sin! Fhuair mac Rìgh Èireann an fhàlairidh, agus fhuair an Gadaiche Grèigeach a chiomachas saor. Agus nuair a thill e gu ruige Èireann bha a' mhuime air bàsachadh, 's dh'fhàg mise dòigheil gu leòr an sin iad.

