Informant : Mrs Marion Campbell, Frobost, South Uist.
Collector : Calum I. Maclean
SA 1960/28 B10
AT 1386+ AT 1653 Corra-chriosag agus Plocan an Ruamhair.

Corra-chriosag agus bha i pòsta aig bodach Plocan an Ruamhair. Bhiodh am bodach a-muigh ag obair ann an gàrraidhean 's a' cur chàil 's ag obair dhen t-seòrsa sin, 's bhiodh ise a-staigh. Bhiodh i a' dèanamh searbhantachd dhi fhèin 's a' snìomh. Nuair a thigeadh esan dhachaigh bheireadh i thuice ceirle shnàth a bh' aice, 's thomhaiseadh i an snàithle ris mar sin. "Rinn duine an t-aodach," ars ise, "'s cha b' e a #cholann# Ghreugach." Agus thilgeadh i a' cheirle suas. "Bi thusa sin," ars ise, "far a bheil gu leòr dhe d' sheòrsa." Ach an seothach, mharbh am bodach an seo mart. Agus shaill e a' bhò. Agus ... "Tha a-nist," ars esan, "pìos feòla againn," ars esan, "mu choinneamh a h-uile stoc càil a tha sa ghàrradh," ars esan. "Bheil?" ars ise. "Tha," ars esan.


Agus nuair a dh'fhalbh am bodach an latha seo, dh'fhalbh ise a-mach feuch gu dè mar a bha am bodach a' #leagradh# siud. Agus thug i thuice pìos de dh'fheòil agus chuir i air muin a h-uile stoc a bha sa ghàrradh e dhe na bha sa bharailt. Agus nuair a thàinig am bodach chun an taighe chan fhaiceadh e ach eunlaith a' seòladh 's ag èigheach 's eòin 's dh'fhaighneachd e gu dè bha siud. "Thud!" ars ise. "Chuir mise a-mach," ars ise, "an fheòil," ars ise. "Bha thu fhèin a' ràdh gun robh pìos feòla ann mu choinneamh a h-uile stoc càil a bh' ann." "An-dà," ars esan, "'s ann tha a' chrois shaoghalta ars esan, "air duine a tha còmhla riutsa," ars esan, "agus cha bhi mise ann nas fhaide." Dh'fhalbh e 's dh'fhàg e ana shiud i às a dheòidh. Dh'fhalbh ise na leum às a dheòidh. Dh'fhàg iad an taigh mar sin. Dh'fhalbh ise na leum às a dheòidh. Agus nuair a rug i air, "An tug thu leat an doras?" ars esan. "Cha tug," ars ise.


Thill i na leum, agus thug i leatha an doras agus na h-ursannan air a muin. Agus dh'fhalbh e còmh ris an duine. Nuair a bha iad a' dol pìos math air astar ann an coillidh dhìrich iad suas gu h-àrd, agus thug ise leatha a' chòmhla suas còmhla rithe fhèin, agus bha iad a's a' choillidh. Agus chunnaic iad an seothach dithis ... feadhainn a' tighinn, còmhlan a' tighinn agus mart aca, agus mharbh iad a' bhò. Agus bha iad a' dèanamh teine agus ga ithe ana shin. Agus bha ise shuas gu h-àrd, agus ge brith gu dè thàinig oirre, bha iadsan a' faireachdainn rudan a' tuiteam. "Feumaidh," arsa fear aca, "gu bheil i a' fàs garbh," ars esan. "Tha na h-ùbhlan a' tuiteam." "Ò tha," arsa fear eile. Ach bha ise ag òrdaich 's ag òrdaich feuch am faiceadh i gu dè rud a bha iad a' dèanamh. 'S nuair a ... turas dhe na turais thuit i fhèin 's a' chòmhla sìos air am muin. Agus 's ann a theich iadsan. Dh'fhàg iad a h-uile rud a bh' ana siud. Dh'fhalbh ise 's thug i leatha maodal na bà, agus bha i aice. Agus dh'fhalbh i fhèin


's Plocan an Ruamhair. Agus latha ... oidhche thàinig oirre, bha iad ... dhìrich iad suas a's na craobhan. Ach gu dè thàinig an oidhche sin ach robairean, agus bha iad a' roinn airgid, agus chaidh iad far a chèile mu dheidhinn an airgid. Agus bha ise shuas gu h-àrd agus i ag èisteachd riutha. Agus neo-ar-thaing nach robh stòras aca na ghoid iad, ach bha iad a' dol far a chèile an àm a roinn. Dh'fhalbh ise agus chuir i maodal na bà mu ceann, agus leig i i fhèin sìos air am muin. Agus nuair a chunnaic iadsan an rud a thuit a-mach a ghabh iad 's dùil aca gur e an droch rud a bh' ann. Thug ise leatha a h-uile rud a bh' ann 's thill i, i fhèin 's Plocan an Ruamhair. 'S cha ruigeadh iad a leas an còrr ruamhair a dhèanamh tuilleadh. Bha iad glè dhòigheil às a dheòidh sin.


