Informant : Mrs. K Dix, Berneray
SA 1967/88 B2
Collector : Ian Paterson.

Gruagach an fhuilt òir 's na cìr airgid AT471

Agus 's e bh' ann gun robh duine-uasal ann reimhe a' fuireach ann an caisteal mòr, agus bha triùir chloinne aige. 'S e am fear bu shine Caomhan Donn an Fhàsaich, agus am fear eile Mac Colla nan Treud, agus an nighean aige 's e Gruagach an Fhuilt Òir 's na Cìr Airgid a bh' oirre. Tha e coltach nuair a chìreadh i ceann air an dara taobh gun tigeadh òr às, agus air an taobh eile gun tigeadh airgead às. Ach a dh'aindeoin 's na bh' aca de dh'òr 's de dh'airgead cha robh iad toilichte. 'S ann a thuirt am fear bu shine, Mac Colla nan Treud, ri athair, "Thoir dhòmhsa," ars esan, "mo chuid agus bonnach, agus gum falbh mi agus gu ... a shiubhail an t-saoghal agus a dh'iarraidh an fhortain." Thuirt a mhuime ris, chionn 's e muime a bh' aige, "Thoir dhomh ... Cò 's fheàrr leat am bonnach beag le a bheannachd no am bonnach mòr le a mhollachd?" "Cùm do bheannachd 's do mhollachd agad fhèin. Ach thoir dhòmhsa am bonnach mòr. Cha mhòr is fheàirrde mi e gu ruig mi." Agus nuair a chaidh ... Cha robh e fad sam bith


air ... nuair a shuidh e ag ithe grèim dheth nuair a thàinig faoileag bhochd far an robh e. "Bìdeag, a Mhac Colla nan Treud, bìdeag a Mhac Colla nan Treud." "Thalla, a chreutair mhosaich. Cha mhòr dhomh fhèin e gu ruig mi." Dh'fhalbh e a-rithist agus shuidh e air cnoc eile nuair a bha i air an taobh eile bhuaithe. "Ò bìdeag a Mhac Colla nan Treud, bìdeag a Mhac Colla nan Treud," ars am fitheach an triob seo." "Ò," ars esan, "a chreutair #stùrr-shùilich#, #stàrr-shùilich#, cha mhòr dhomh fhèin e gu ruig mi." Cha tug e aona ghrèim dha na h-eòin bhochda a bh' aige. 'S nuair a ràinig e an taigh mòr a bha seo, dh'fhaighneachd e am faigheadh e obair ann na bhuachaille. Agus thuirt an duine ris gum faigheadh, ach ge brith gu dè chitheadh e gum feumadh e a shùil a chumail air a' chrodh agus gun falbh. Agus nam faigheadh e sin, gum faigheadh e fortan. Agus nuair a dh'fhalbh esan 's ann a chunnaic e ball òir agus caman airgid a' cluich mu chasan. Dh'fhàg e an crodh ana shiud 's chaidh e a ruith a' chamain agus am ball. Nuair a bhiadh e gu bhith aca, bhiodh iad mìle bhuaithe. Thàinig an crodh dhachaigh mar a b' àbhaist gun deur bainne às deòidh 's a bhith san arbhar.


'S cha do rinn am maighstir ach beireachdainn air an t-slatag bheag fhada chaol agus a bhualadh air an duine agus carragh salainn a dhèanamh dheth. Cha robh an còrr mu dheoghainn. Ach an ceann bliadhna na dhà eile 's ann a dh'fhalbh am mac eile. Agus thuirt e ri athair, "Tha mise a' dol," ars esan, "ach am faic mi gu dè thachair do §Ch§ Mac Colla nan Treud," ars esan. "Agus tha mi a' dol a dh'fhalbh ach am faigh mi fhèin," ars .... "fortan." Agus dh'iarr e air a mhuime bonnach a dhèanamh dha fhèin i 's dh'fhalbh e. Agus nuair a ràinig e co-dhiù, 's ann a thachair na beathaichean ris air an aona dòigh 's a thachair iad ri a bhràthair, agus cha tug e aona ghrèim dhaibh. Agus nuair a ràinig e an t-àite, a' cheart àite a's do ràinig a bhràthair, thuirt an duine ris "Ò uèl," ars esan, "ma sheallas tu às deòidh sìon gus an tig thu dhachaigh tachraidh an aona riut ... an aona rud riut 's a thachair dha do bhràthair. Agus dh'fhalbh e co-dhiù, agus ràinig e an t-àite, agus chunnaic esan cearc-fhraoich agus e a' gairm agus i a' tighinn faisg air a chasan. Dh'fhalbh e às deòidh na cearc-fhraoich. Ruith i a-null 's a-nall 's a-null 's a-nall gus an tàinig beul na h-oidhche.


Bha an crodh air a dhol dachaigh gun deur bainne 's iad san arbhar mar a b' àbhaist. Cha do rinn e ach beireachdainn air an t-slatag bheag fhada chaol agus a ... carragh salainn a dhèanamh dheth. An ceann bliadhna no dhà eile 's ann a thuirt an nighean, Gruagach an Fhuilt Òir 's na Cìr Airgid, gun robh i a' falbh, agus thuirt i ris a' mhuime, "Dèan dhomh bonnach," ars ise, "ach am falbh mi a shiubhal an t-saoghail agus a dh'iarraidh an fhortain." "Cò, a ghaoil, as fheàrr leat am bonnach beag le a bheannachd no am bonnach mòr le a mhollachd?" "Cha mhòr is d' fhiach rud sam bith gun bheannachd. Thoir dhòmhsa am bonnach beag." Agus dh'fhalbh am §beann§ am boireannach bochd leis a' bhonnach bheag agus a bheannachd. Thachair faoileag rithe. "Bìdeag, a Ghruagach an Fhuilt Òir 's na Cìr Airgid." "Trobhad a-nall, a chreutair bhochd. Tha mi cinnteach g' eil thu cho feumach rium fhèin." 'S thug i bìdeag ... Cha robh i fada ris nuair a shuidh i agus a thachair feannag rithe. "Bìdeag, a Ghruagach an Fhuilt Òir 's na Cìr Airgid." "Trobhad a-nall. Tha thu cho feumach rium fhèin." 'S na dheòidh sin cha do theirig am bonnach. Ràinig i a cheart àite. 'S ann a thuirt am


maighstir rithe nach robh obair aige dhi ach a dhol chun ... leis a' chrodh. 'S dh'fhalbh i leis a' chrodh. Agus nuair a ràinig i an t-àite a bha seo 's ann a thàinig cearc òir agus coileach airgid timcheall a casan, ach cha do sheall i orra. Nuair a laigh an crodh chaidh i a-staigh dhan taigh-leughaidh. Dh'fhan i ana shin gus do dh'èirich an crodh. Chaidh i dhachaigh i 's bha an t-uabhas bainne aig a' chrodh, 's bha a h-uile sìon cho math. Agus 's ann a bhuail an duine an t-slatag bheag air an dithis bhràithrean aice. Thug e beo iad, 's chaidh i dhachaigh. Bha gu leòr a dh'airgead aca na dh'fhòghnadh dhaibh gu bràth tuilleadh.

