Informant : D.A. Johnson, Aird Mhór, South Uist
SA 1969/106 A1 + B1
Collector : A.J. MacDonald
AT 300

Buachaille Caora Caomhaig

Chuala mise mar a bha siodach a bh' ann triob rìgh, agus bha e pòsta 's bha aona ghille aige. Agus bhàsaich a seothach a' bhean aige. Agus dh'fhalbh e agus chuir e an gille gu ruige grianan aona ... aona chraoibhe far am
faiceadh e ... grianan àlainn an aona chraoibh far am faiceadh e a h-uile duine 's far nach faiceadh duine e, agus banaltram leis a' dèanamh feum ban-sgoilear. Agus bha e ana-shineach, agus an rìgh bhiodh e a's a' bheinn-sheilg a' sealg, 's bhiodh e a' tadhal a seothach 's a' fàgail pàirt dhen t-seilg aca. Agus 's ann a studaig e seothach gum pòsadh e a-rithist, agus rinn e sin; phòs e a-rithist. Agus bha aona mhac aige bhon bhoireannach a phòs e air deireadh. Agus bha esan daonnan air falbh sa bheinn-sheilg an rìgh. 'S cò thàinig a rathad an taighe an latha a bha seo 's e a's a' bheinn-sheilg ach


Eachlair Amhlair. Agus dh'fhaighneachd i dhen bhoireannach gu dè mar a bha i fhèin 's an rìgh a' còrdadh, 's thuirt am boireannach gun robh glè mhath. "An-dà," ars ise, "'s tusa tha gòrach," ars ise. "Carson sin?" ars ise. "Tha am fear sin," ars ise ... "Tha gille aig an fhear sin," ars ise, "agus tha e ann an grianan àlainn an aona chraoibh," ars ise, "far am faic e a h-uile duine 's far nach fhaic duine e," ars ise, "agus banaltram leis," ars ise, "a' dèanamh feum ban-sgoilear dha. Agus," ars ise, "ged a ... ged a bhiodh an rìgh marbh a-màireach," ars ise, "cha bhiodh sìon aigesan, aig do mhac," ars ise. "Bha aon ghille aige bhuaipe seo bho ... aig do mhac-sa," ars ise, "ach clìoradh air falbh," ars ise, "Bhiodh a h-uile sìon aig a' ghille aige," ars ise. Agus "An-dà," ars ise, "cha chuala mi," ars ise, "gabadh a-riamh air." "Ò well," ars an Eachlair Amhlair "tha sin ceart," ars ise. "Siud mar a tha." Agus ... "Ach," ars ise, "nuair a thig ... nuair a thig e a-nochd," ars ise, "thèid thusa dhan


leabaidh," ars ise, "nuair a chì thu e a' tighinn," ars ise. "Agus," ars ise, "cuir balgam," ars ise, "de
dh'fhìon dearg nad bheul," ars ise. "Agus nuair a thig e," ars ise, "'s a thèid e suas air a shàilleabh," ars ise, "dhan rùm, cuir a-mach," ars ise, "am balgam às do bheul." Well, 's ann mar seothach a bha. Dh'fhalbh an Eachlair Amhlair. Agus bha ise timcheall, a' bhanrighinn, agus nuair a chunnaic i an rìgh an seo a' tighinn rinn e mar a dh'iarr an Eachlair Amhlair. Chaidh i dhan leabaidh, agus nuair a ràinig esan cha robh duine roimhe," thòisich e air siubhal an taighe, 's chaidh e dhan rùm aicese feuch an ann a bha i. Agus nuair a chaidh e suas dhan bhedroom aice a chuir e a-mach am balgam às ... dhen fhìon dearg às a beul. Agus ... "Och, och, mo chreach!" ars esan. "Loisg sin mise reimhid," ars esan. "'S fheàrr dhòmhsa," ars esan, "a dhol far a bheil fear-sgil," ars esan. "Ò cha leig thu leas," ars ise, "a dhol far fear-sgil sam bith," ars ise. "Nì thu fhèin," ars ise, "mo sgil-sa," ars ise. "Gu dè seo?" ars esan.


"Nach eil," ars ise, "gille agadsa," ars ise, "ann an grianan àlainn an aona chraoibh," ars ise, "far am faic e a h-uile duine 's far nach faic duine e, agus boireannach," ars ise "a' toirt an aire dha, a' dèanamh feum ban-sgoilear dha?" "Ò tha sin ceart," ars esan. "Ach," ars esan ... "Ach," ars ise, "bheir thu dhachaigh," ars ise, "an gille ana-sheo," ars ise, "agus bidh mise cheart cho measail air 's a tha mi air mo mhac fhìn," ars ise. "Ò an-dà," ars esan, "nì mise sin," ars esan, "ach beannachd dhutsa," ars esan, "agus mollachd do bheul d' ionnsaichidh. Bheir mise dhachaigh an gille a-màireach," ars esan. Well, 's e seo an rud a rinn e. Dh'fhalbh e làirne-mhàireach dhan bheinn-sheilg, 's chaidh e dhan ... Nuair a bha e a' tighinn thadhail e a's a' ghrianan àlainn a bha seothach, agus thug e leis an gille, agus thug e dhachaigh e. Well, thàinig iad dhachaigh 's bha ... ghabhadh roimhe a' ghille math gu leòr aice,


's bha iad gu dòigheil ana-shin, 's bha iad a' dol treis mar sineach. 'S bhiodh an gille a' falbh còmh ri athair. Bha e air fàs na chnapach mòr, 's bhiodh e a' falbh dhan bheinn-sheilg còmhla ris. Agus bhiodh am fear beag a bh' ana-sheothach, am fear a bh' aige bhon bhean mu dheireadh a phòs e, bhiodh e a' falbh na choinneamh, 's bhiodh an gille seo, mac an rìgh eile, bhiodh e a' togail an fhir bhig agus ga chur air a ghualainn 's a' tighinn, ga thoirt dhachaigh e air a mhuin. Agus bha meas uamhasach aig an fhear bheag air a' ghille, air an fhear seo, agus cha dealaicheadh e ris fhad 's a bhiodh e a-staigh. Ach co-dhiù, latha dhe na lathaichean, bha iad a's a' bheinn-sheilg, agus cò thàinig ach ise, an Eachlair Amhlair. "Seadh," ars ise. "Thug e dhachaigh an gille," ars ise. "Ò thug," ars ise. "Seadh," ars ise, "dè mar tha thu fhèin 's an gille
ars ise, "a' faighinn air aghaidh?" "Ò chan eil sìon agamsa air," ars ise, "mu dheoghainn a' ghille," ars ise, "ach nach do rug


mi e," ars ise. "Tha e cho measail agam," ors ise, "ri m' mhac fhìn," ars ise. "Hò," ars ise, "'s tusa a tha gòrach," ars ise. "Bu bheag do chuid-sa dhan àite a tha seo," ars ise, nuair a bhàsaicheadh an rìgh," ars ise. "Ò," ars ise, "ged bu bheag," ars ise, "dè rud a tha mise a' dol a dhèanamh ris?" "Ò," ars ise, "'s fhurasta dhut rud a dhèanamh," ars ise, "ma thogras tu fhèin." "Ò," ars ise, "dè rud a tha mi a' dol a dhèanamh?" "Well," ars ise, "nach bi thu," ars ise ... "Bidh thu a' toirt dhaibh deoch daonnan," ars ise, "nuair a thig iad dhachaigh." "Bidh," ars ise. Agus ... "Cuir thusa," ars ise, "stuff a's an deoch dha," ars ise, "a phuinnseanaicheas e," ars ise, "agus cha bhi fhios aig duine sam bith," ars ise, "dè dh'èirich dha," ars ise. Agus cò bha gan ... gan cluinntinn ach am fear beag, agus cha do leig e dad air. Ach co-dhiù seothach, nuair a ... feasgar sin nuair a thàinig iad ... Dh'fhalbh an Eachlair Amhlair, tharraing i air falbh.


Agus nuair a thàinig bha ... thàinig iadsan feasgar thachair am fear beag riutha mar a b' àbhaist. Bhiodh e a' tachairt riutha aig an rathad, an coinneamh a' ghille eile. Agus thàinig iad dhachaigh, agus nuair a thàinig iad dhachaigh an seothach, bha dà ghlainne air a' bhòrd, a' feitheamh orra, ge brith gu dè an stuff a bh' annta, cha chuala mise e. Ach bha a' ghlainne aigesan air a cur air leth. Agus thugadh dha an leth i. Agus bha am fear beag a' dol mu chuairt agus caman aige, agus nuair a bha esan a' dol a chur a' ghlainne air a bheul thàinig e mu chuairt leis a' chaman agus bhuail e a' ghlainne agus dhòirt ... leag e a' ghlainne agus dhòirt e i. Agus o thug a mhàthair ratail air a chàineadh, 's o chaidh esan a's a leth sa mhionaidh. Cha robh a chridhe aice sìon a dhèanamh air. Ach 's ann mar seo a bha. Dh'fhalbh iad an làirne-mhàireach. Agus làirne-mhàireach cò thàinig ach an Eachlair air ais. "Seadh," ars ise, "dè mar a chaidh dhut a-raoir?"


"Ò," ars ise, "dè mar," ars ise, "cha deachaidh," ars ise, "ach an t-iutharnach a bha sin," ars ise, "chuir e," ars ise, "a' ghlainne bho bheul" ars ise, "leis a' chaman," ars ise. "'S carson," ars ise, "nach do chuir thusa," ars ise, "am fear sin," ars ise, "far nach fhaigheadh e grèim air?" Agus ... Coma leat co-dhiù a seothach, an oidhche sin nuair a thàinig iad agus ... fhuair e seothach an oidhche sin a' ghlainne a chaitheamh bho bheul a' ghille eile a-rithist. Agus thuirt e ris an làirne-mhàireach, "Nist," ars esan, "na òl deur an t-saoghal," ars esan, "dhe na glainneachan a gheibh thu siud," ars esan. "Tha mise ga iarraidh ort," ars esan. Agus ... "Ò cha... chan òl," ars esan. Agus 's ann mar seothach a bha co-dhiù. Well, shàbhail e air a sineach. Chumadh an uair sin a-staigh e, agus 's ann a chuir ... chuireadh a bhuachailleachd e. Agus bhiodh e daonnan a' buachailleachd, agus cha robh e a' faighinn do sgoil no sìon an t-saoghal no dh'àite sam bith eile.


Agus bha e latha dhe na lathaichean agus bha e a' buaicheallachd agus thug e an aire do tharbh a' tighinn air tòir nam beathaichean. Agus ghabh an tarbh a-nall agus chaidh e timcheall nam beothaichean, agus ghabh e a-nall far an robh esan, agus rinn esan airson teicheadh. Thuirt an tarbh ris, "Na teich idir," ars esan. "Màireach," ars esan, "thèid thusa a dh'àite sam bith a thogras tu," ars esan, "agus," ars esan, "buachaillichidh mise dhut na beothaichean. Theirig dhan sgoil," ars esan, "agus buachaillichidh mise dhut na beothaichean," ars esan, "agus chan èirich beud dhaibh," ars esan, "gus an tig thu. Agus bheir leat do leabhraichean agus thig ana sheo sa mhadainn," ars esan. 'S ann mar seoach a bha. Rinn an gille sin. Agus thug e leis a leabhraichean agus chaidh e chun nam beothaichean. Agus nuair a chaidh e chun nam beothaichean bha an tarbh ann roimhe, agus dh'fhalbh e an uair sin. Thuirt e ris gu faod ... "Faodaidh


tu a-nist," ars esan, "falbh dhan sgoil," ars esan. 'S e seo an rud a rinn an gille. Dh'fhalbh e dhan sgoil. Ach cha robh e fada co-dhiù a' dol dhan sgoil nuair a fhuaireadh a-mach air e, gun robh e a's an sgoil. Agus chuireadh watch an seothach air ... air an stoc feuch cò bha a' buachailleachd air a shon. Agus chunnacas a seothach gur e an tarbh a bha a' sìor thilleadh nam beothaichean nuair a rachadh iad do dh'àite ceàrr sam bith, gur e bha a' dol rompa 's gan tilleadh taobh eile. Agus 's ann a rinneadh an seothach airson an tarbh a mharbhadh, cur às dha. Agus thuirt ... An latha a bha seothach thuirt e ris ... thuirt an tarbh ris, "Nist," ars esan, "tha iad air faighinn a-mach mu m' dheoghainn-sa," ars esan, "agus," ars esan, "tha ... tha iad a' dol ga ... a' tighinn airson mo mharbhadh," ars esan. "Ach," ars esan, tha iad a, bidh iad a-màireach," ars esan, "as mo dheoghaidh-sa," ars esan, "agus cròilidh iad mi," ars esan, "'s bidh iad a' feuchainn ri m' chur a-staigh," ars esan, "dhan


dhan t-sabhal," ars esan, "airson mo mharbhadh," ars esan. "Ach," ars esan, "feuch thusa," ars esan, "nam faigh thusa," ars esan, "grèim faisg ormsa," ars esan, "agus ma gheibh thu grèim air adhairc ormsa, air bun adhairc ormsa," ars esan "cum do ghrèim," ars esan, "'s cha deifir dhomh." Agus co-dhiù ... "agus," ars esan, "thig," ars esan, "do mhuime a-mach," ars esan, "a choimhead," ars esan, "an euchd a tha thu air a dhèanamh," ars esan. "Ach ma thig i a-mach," ars esan, "cha tig i a-staigh," ars esan, "cho luath 's a thàinig i a-mach," ars esan. Well, 's ann mar seothach a bha. Chuireadh brath a's gach àite, 's chruinnich daoine 's chruinnich coin 's a h-uile seòrsa 's thòisich air cròileadh an tairbh. Thòisich air a chròdhadh 's timcheall nan taighean, an studaig a bh' aca. Agus dh'fhalbh esan agus uair dhe na h-uairean 's e a' dol seachad air, rinn an tarbh car air a shocair, agus thug esan cruinn-leum agus rug e air bun adhairc air. Agus chùm e an grèim air, agus chuir ... chaidh brath a-staigh an seothach thuicese gu ... i a thighinn a-mach 's gum faiceadh i an t-euchd a


bha an gille a bha seothach air a dhèanamh am measg na bh' ann a dhaoine, agus gum b' e an call rud sam bith a bhith ga dhèanamh ceàrr air. Agus a's an àm a bha an tarbh a' dol timcheall an rathad eile, agus nuair thàinig ise far oisinn an àite a bh' ann co-dhiù, bha an tarbh a' tighinn dìreach a cheann aige, agus dìreach, a's an tighinn seachad, dìreach, chuir e adhairc a's a' chorp aice, 's chaith e seachad air a ghualainn i. 'S dh'fhalbh e an uair sin 's thug e am monadh air. Agus bha iad a' falbh sa mhonadh gus an d' fhuair iad clìor na daoine 's na coin 's a h-uile sìon a bha às an deòidh. Thuirt an tarbh ris an uair sin, "Faodaidh tu a-nist mise ... mise a leigeil às," ars esan. Agus rinn e sin. Leig e às e. Agus bha iad a' dol air aghaidh, agus thuirt e ris an uair sin. "Nist," ars esan, "marbhaidh tu mise," ars esan. "Ò cha mharbh," ars an gille, ars esan, "mise thu air na chunnaic mi a-riamh," ars esan. "Ge brith gu dè rud a nì mi cha mharbh mi thu."


"Well, marbhaidh," ars esan. "Cha bhi thu... chan eil mise gu sìon a dh'fheum dhut tuilleadh," ars esan. "Ach," ars esan, "ma mharbhas tu mi," ars esan, "nì mi feum dhut gu bràth," ars esan. "Agus," ars esan, "bidh thu glè mhath air mo shàilleabh-sa fhathast," ars esan. Ò cha robh an gille a-muigh no a-mach airson e a mharbhadh. Ach laigh an tarbh air a seothach ars gum feumadh a mharbhadh. "Agus," ars esan, "nuair a mharbhas tu mise," ars esan, "feuch am broillein agam," ars esan, "agus gheibh thu," ars esan, "rud mar gum biodh feadan ana shin," ars esan. "Agus," ars esan, "glèidh sin, agus uair sam bith a bhios tu nad èiginn," ars esan, "ge brith cò," ars esan, "bhios gad ... a' dèanamh sìon sam bith ceàrr," ars esan, "tilg am feadan thuige," ars esan, "agus bidh mise na àite." Well, 's ann mar seothach a bha. Dh'fhalbh an gille, agus ged a bha e ga mharbhadh, bha e a' caoineadh marbhadh an tairbh. Ach mharbh e e co-dhiù, 's thug e às am broillein 's dh'fheuch e e 's fhuair e am


feadan mar a thuirt e. Well, dh'fhalbh e an uair sin, agus thuig e aige fhèin nach ruigeadh e a leas aghaidh a thoirt air taigh athar. Ach chùm e roimhe co-dhiù, 's bha e a' falbh fad na h-oidhcheadh. Agus a's a' mhadainn thàinig e gu baile. Agus chùm e air a' bhaile sineach, agus thàinig e a-staigh gu taigh iomallach a bh' ann. Agus chaidh e chun an dorais agus bhuail e an doras. Agus bha boireannach ana shin. Thàinig i chun an dorais agus dh'fhosgail i an doras dha. Agus dh'fhaighneachd e cò às a thàinig e. Thuirt e gun tànaig e pìos math a dh'astar. Agus dè ... dè bha fo-near dha. Thuirt e gun robh e ag iarraidh obair. "An-dà, gu dearbh," ars ise, "slàn an Dè fhèin thu a thighinn," ars ise. "An seirbhiseach a bh' agam," ars ise, "am buachaille a bh' agam airson nan gobhar," ars ise, "dh'fhalbh e bhuam an-dè," ars ise, "agus cha d' fhuair
mi teans," ars ise, "air duine fhaighinn fhathast," ars ise. "Agus gu dearbh," ars ise,


"bhithinn glè thoilichte," ars ise, "nan gabhadh tu am obair bhuam," ars ise, "gu ... gun dèanadh tu buachaille airson nan gobhar," ars ise. "Ò," ars esan, "glè cheart," ars esan. "Nì mise sin," ars esan. Well, 's ann mar seothach a bha. Thug a' chailleach a-staigh e, 's thug i dha biadh 's a h-uile chur air dòigh. Agus ... "Gabhaidh tu," ars ise, "rest an-diugh," ars ise, "ana sheo," ars ise. "Tha thu air tighinn astar fada," ars ise, "agus gabhaidh tu rest ana sheo an-diugh," ars ise. "Agus a-màireach," ars ise, "falbhaidh tu leis na gobhair," ars ise. "Agus tha iad ann," ars ise, "dà fhichead gobhar," ars ise. Agus 's ann mar seothach a bha co-dhiù. Làirne-mhàireach rinn e deiseil airson falbh leis na gobhair. Agus ... "Nist," ars ise, "ge brith cà ... Tha trì fuamhairean," ars ise, "air an rathad an sin," ars ise, "agus am màthair," ars ise. "Agus," ars ise, "air na chunna tu riamh," ars ise, "aig do dhaoine," ars ise, "na teirig faisg an àite aca," ars ise. "Ge brith cà 'm bi thu," ars ise, "leis na gobhair," ars ise, "na


teirig faisg an àite," aca ise, "aca co-dhiù," ars ise, "neo bidh thu fhèin 's na gobhair a dhìth," ars ise. "Tha mise," ars ise, "air gu leòr a chall dhiubh," ars ise, "o chionn ùine a-nist," ars ise, "aon trì fichead gobhar eile," ars ise, "air a chall," ars ise, "ge brith cà robh," ars ise, "am buachaille a bh' agam," ars ise, "cà robh e gan call." "Ò cha tèid gu dearbh," ars esan, "mise ann," ars esan, "ge brith gu dè ... far an tèid mise, cha tèid mi an comhair nan daoine-uaisle tha sin." ars esan. Ach co-dhiù dh'fhalbh e, agus bha e a' dràibheadh roimhe na gobhair agus chùm e air aghaidh. Agus thug e seothach an aire do... dhan àite a bha seothach
air ùrlar a' ghlinne bha seo, agus gàrradh mòr brèagha air beulaibh ... pìos a-bhos bhon taigh, agus craobh a's a' mheadhan aige. Agus dh'fhalbh e agus ghabh e chun a' ghàrraidh. Ràinig e an gàrradh agus ghabh e chun a' ghàrraidh agus chuir e dhruim ris a' ghàrradh agus leag e beàrn ann, agus thuir e a-staigh na gobhair ann. Agus dh'fhalbh e fhèin agus chaidh e gu ruige mullach na craoibheadh


Dhìrich e a's a' chraoibh, agus thòisich e a' seinn an fheadain a bha seothach. Ach cha robh e fada an sin co-dhiù nuair a chuala e. "Air fith fath fuathagaich air barraibh an albhagaich, 's fhada bha mo chorp air feadh ga meirgeadh 's toll a' feitheamh air grèim dhe d' fheòil is balgam dhe d' fhuil, a mhic an Albannaich." Agus ... "An-dà, do thrian dhen eagal ort fhèin," ars esan, "agus trian ormsa. Chan eil fhios carson a bhiodh an trian sin fhèin orm," ars esan. Agus ... "Bheir mise ort," ars esan, "nuair a ruigeas mise thu," ars esan, "nach bi agad ach gigein air gach goigein dhìot," ars esan. Agus thàinig e a-nuas, agus bha an talamh a' dol air chrith leis na ceumanan a bh' aige a' tighinn. Agus ... "Thig a-nuas," ars esan. Nuair a ràinig e a' chraobh an sineach thuirt e ris, "Thig a-nuas às a sin gu h-ealamh." "Seo," ars esan, "beir air a seo bhuam," ars esan. "Tilg orm e," ars am fuamhaire. Thilg e sìos am feadan thuige, 's bha an t-òganach a bha sin air a bheulaibh.


Am bad a chèile ghabh an dithis aca. Agus far bu bhuige a rachadh iad fodha rachadh iad fodha gu glùin agus far bu rachadh iad fodha rachadh iad. Agus thòisich a' charachd. Agus nuair a bha am feadan seachd sgìth a' leum carachd ris, bhac e bhuaithe 's thionndaidh e na tharbh 's chuir e adhairc a's a' mhionach aige 's bhuail e ri talamh e. "Am bàs os do chionn, a bhèist," ars esan, "gu dè d' èirig?" ars esan. "Ò 's iomadh rud sin, ars am fuamhaire, ars esan, "ach chan eil sìon a th' agam nach fhaigh thu," ars esan, "ach leig leam mo bheatha," ars esan. "Dè," ars esan, "a bheil agad?" "Tha," ars esan, "a h-uile seòrsa agam," ars esan, "a's urrainn duine ainmeachadh," ars esan. "Tha," ars esan, "tha fàlairidh agam," ars esan, "nach do ... nach do mharcaich duine a-riamh a leithid," ars esan. "'S tha ... tha de dheiseachan agam," ars esan, "dhe gach seòrsa," ars esan, "nach... nach b' urrainn duine sam bith," ars esan, ars esan, "cuir air na b' fheàrr," ars esan.


"Tha," ars esan, "de dh'òr 's de dh'airgead agam, rud," ars esan, "nach tèid agam air a chunntais. Agus tha ... tha sgàthan agam," ars esan, "'s tha cìr agam," ars esan, "'s nuair a chìreas mi mo cheann 's a sheallas mi air an sgàthan," ars esan, "bidh fiamh an òir far an dàrna taobh dhe m' cheann agus fiamh an airgid far an taoibh eile," ars esan. "Agus gheibh thusa," ars esan, "a h-uile sìon dha sin," ars esan, "ach leig leamsa mo bheatha," ars esan. "Thalla," ars an tarbh, ars esan, "Bidh sin agam agus do bheatha," ars esan. Agus thugadh an ath-utadh agus chuireadh crìoch air an fhuamhaire. "Seo a-nist," ars an tarbh, ars esan, "thig a-nuas à sin," ars esan, "agus fhalbh agus gabh sealbh a's a siud," ars esan. "Agus dreasaig thu fhèin agus gabh do chuairtean," ars esan, "agus cha diofar dha na gobhair far a bheil iad," ars esan, "gus an tig thu." Well, 's ann mar seothach a rinn mac an rìgh. Thàinig e nuas agus ghabh e


sìos gu pàileis an fhuamhaire agus thòisicheadh air coimhead air a feadh, agus dhreasaig e e fhèin suas. Chuireadh deise àlainn a bh' air ana shineach de ... bha car ga phutadh, agus chìr e e fhèin leis a' chìr, agus sheall e san sgàthan, 's nigh e e fhèin 's sheall e san sgàthan. 'S bha e mar a thuirt am fuamhaire. Bha ... Shaoileadh tu gun robh fiamh an òir far an dàrna taobh 's fiamh an airgid far an taobh eile. Dh'fhalbh e an uair sin agus ghabh e san stàball 's thugadh a-mach an fhàlairidh, agus chìreadh le calg an aghaidh a cuilg i, 's thugadh dhi botal fìon agus buileann cruithneachd, 's leumadh a's an dìollaid, 's dh'fhalbh e. Agus mar a chaidh e rathad gach àite chaidh e rathad a' bhaile a bh' aca fhèin, agus am baile a's a robh e aig a' chaillich na


sheirbhiseach. Agus bha diùc ana shineach agus bha nighean aige. Agus mar a chaidh e rathad gach àite chaidh e rathad ... cuairt ana sineach, agus chan fhaca duine riamh a leithid seothach a mharcaiche aig an àite idir an fhàlairidh a bh' aige agus a h-uile seòrsa agus mar ... cho snog 's a bha e fhèin. Agus 's ann a thuit an nighean a bha seothach ann an trom-ghaol air an duine, ged nach do rinn i ach sealladh dheth fhaicinn. Agus chuir esan cuairt a bha sineach co-dhiù. Dh'fhalbh e 's thill e air ais. Chuir e a-staigh an fhàlairidh 's chuir e ... dh'fhàg e a h-uile sìon, 's ghlas e suas a' phàileis. Agus thàinig e an uair sin dhan ghàrradh agus thòisich air cruinneachadh nan gobhar thall 's a-bhos air feadh an àite a bh' ann, agus bha fichead eile aige a bharrachd. Agus dh'fhalbh e dhachaigh leis chun na caillich, agus bha beul na h-oidhche ann mun do ràinig e. "Ò Dhia," ars a' chailleach, ars ise, "Nach tu a bha fada a' tighinn!" "Ò 's mi," ars esan. "Bha mi," ars esan,


"air feadh na pàirceachadh a bha shuas an siud o mhochthrath," ars esan, "agus tha mi air dubh-thoirt fairis ann," ars esan. "Agus," ars esan, "tha ..." "Am faca thu ... Tha mi an dòchas an Dia," ars ise, - Tha na gobhair agad sgrathail buidheach," ars ise - "Tha mi an dòchas a Dhia," ars ise, "nach robh thu rathad àite an fhuamhaire leotha." "Ò Dhia," ars esan, "'s mise, Dhia, nach robh sin," ars esan. "Agus bu teann orm e," ars esan, "cha ... chan fhaic mise am fuamhaire no rud eile," ars esan. "An-dà," ars ise, "'s fheàrr dhut thu fhèin a nighe 's a ghlanadh," ars ise. "Tha," ars ise ... "Bha òganach e seothach," ars ise, "air feadh a' bhaile seothach an-diugh," ars ise, "'s chan fhacas a-riamh 's a leithid ann," ars ise, "de dhuine cho eireachdail ris," ars ise, "agus dhan bheothach a bha foidhe," ars ise, "a cheart cho brèagha ris," ars ise. "Agus," ars ise, "tha nighean òg aig an duine diùc a tha seothach suas an-diugh," ars ise. "Tha cruinneachadh mòr gus 'ith aice a-nochd," ars ise, "a h-uile duine a tha san àite ga chruinneachadh gu pàirtidh, feuch am faic i coltas an òganaich a


chunnaic i an-diugh. Agus 's fheàrr dhut," ars ise, "thu fhèin a chur air dòigh agus a ghlanadh 's a dhol ann." "An-dà," ars esan, "'s ise bhios treis mar sin," ars esan "Tha mise seachd sgìth mar a tha mi," ars esan, "ged nach rachainn à sin," ars esan. Agus dh'fhalbh e agus thug e an leabaidh air. Ach co-dhiù seothach, dh'èirich e larna-mhàireach 's rinn e deiseil, 's fhuair e a bhiadh, 's rinn e deiseil airson falbh leis na gobhair 's dh'fhalbh e. Agus ràinig e an-diugh a-nist am fuamhaire aig a robh e an-dè, agus chùm e seachad air agus ... gus an ràinig e an ath-fhear.. Nuair a ràinig e an dàrna fear rinn e mar a rinn e an-dè. Chaidh e chun a' ghàrraidh agus leagadh beàrn a's a' ghàrraidh 's leagadh beàrn a's a' ghàrradh, agus chaireadh a-staigh na gobhair. Agus dh'fhalbh e fhèin agus chaidh e dhan chraoibh, mar a rinn e an ... aig an fhuamhaire eile, agus thòisich e ri seinn an fheadain. Agus cha robh e fada an-sin co-dhiù nuair a chualas shìos,


Air fith, fath, fuathagaich air barraibh an albhagaich, 's fhada bha mo chorp air feadh ga meirgeadh is toll a' feitheamh air grèim dhe d' fheòil is balgam dhe d' fhuil, a mhic an Albannaich." "Agus ... "An-dà, dà thrian dhe d' eagal ort fhèin agus trian ormsa, agus chan eil fhios a'm carson a bhiodh an trian sin fhèin orm," ars esan. "Bheir mise ort," ars esan, "nuair a ruigeas mise thu," ars esan, "nach bi agad ach gigein air gach goigein," ars esan. Agus ghabh e a-nuas an seothach chun na craoibheadh. Agus ma bha am fuamhaire an-dè, ma bha e calma, bha am fear seo na bu chalma na e. Ach co-dhiù seothach ràinig e faisg air a' chraoibh 's dh'èigh e ris, "Thig a-nuas à sin gu h-ealamh," ars esan, "agus bheir mise ort," ars esan, "nach tig thu a-staigh thro m' ghàrradh-sa," ars esan, "ach na thàinig thu." Agus "Seo," ars esan, "beir air a seo dhomh," ars esan.


"Tilg orm e," ars am fuamhaire. Thilg e sìos am feadan chun an fhuamhaire, agus bha an t-òganach air a bheulaibh. Thòisich a' charachd, 's cha robh iad fada a' carachd, co-dhiù, nuair a - bha am fear seo gu math na bu treasa - nuair a leum esan air ais, agus leum e na tharbh, agus ghabhadh chun an fhuamhaire agus chuireadh ri talamh e. Chuireadh adhairc a's a' chorp aige 's bhuaileadh ris an talamh e. Agus ... "Bàs os do chionn, a bhèist, gu dè d' èirig?" "Ò," ars esan, "'s iomadh rud sin a th' agamsa," ars esan, "ach chan eil sìon a th' agam," ars esan, "nach fhaigh thusa," ars esan, "ach leig leamsa mo bheatha," ars esan. Agus 's ann mar seothach a bha co... "Ò," ars... ars esan, "gu dè na bheil agad?" ars esan. "Ò tha a h-uile seòrsa" ars esan "a b' urrainn duine iarraidh," ars esan, "agam," ars esan. "Tha de dh'òr 's de dh'airgead agam,"


ars esan, "nach eil fhios a'm dè dhèanainn ris," ars esan. "Agus," ars esan, "tha," ars esan, "a h-uile seòrsa de dh'aodach 's de h-uile sìon a dh'fheumas tu agam," ars esan. "Agus tha sgàthan agam," ars esan, "a's am faic mi," ars esan, "nuair a chìreas mi mi fhìn," ars esan, "le cìr a th' agam," ars esan, "agus a sheallas mi a's an sgàthan," ars esan, "chì mi," ars esan, fiamh an òir far an dàrna taobh dhe m' aodann agus fiamh an airgid far an taoibh eile dheth," ars esan. "Agus gheibh thu," ars esan, "a h-uile sìon a th' ann," ars esan, "ach leig leam mo bheatha," ars esan. "Thalla," ars an tarbh, ars esan, "bidh sin agam agus do bheatha." Agus chuireadh crìoch air an fhuamhaire. Agus nuair a chuireadh crìoch air an fhuamhaire co-dhiù, thuirt e ris-san an uair sin, "Thig a-nist a-nuas às a sineach," ars esan, "agus fhalbh agus gabh ... gabh sìos," ars esan, "agus gabh charge," ars esan, "a's a h-uile sìon tha sin," ars esan. Agus ...


"Thig a-nist a-nuas agus gabh charge a's a h-uile sìon tha siodach." Agus dh'fhalbh an tarbh às a shealladh, agus thàinig an thàinig esan an uair sin, mac an rìgh, thàinig e a-nuas, agus chaidh e sìos gu pàileis an fhuamhaire. Agus ma bha a' phàileis a bha an-dè ann math 's ann a bha math i seo. Agus sgioblaich e agus ghlan e e fhèin 's chuir e e fhèin air dòigh 's thriomaig e e fhèin suas leis a h-uile sìon agus, fhuair e deiseil agus thugadh a-mach an fhàlairidh a bh' aig an fhuamhaire, agus dh'fhalbh e air chuairt leatha. Agus nuair a dh'fhalbh e seothach, nuair ... ma ... chaidh e timcheall an àite far an robh e fhèin ag obair, agus chaidh e timcheall taigh an diùc a bh' ana sheothach. Agus ma chunnaic i seothach an-diugh e 's ann a bha ... 's ann a bha an duine an seo an-diugh. Agus cha robh ach, co-dhiù nuair a chuir esan a chuairtean 's a bha an t-àm aige tilleadh sìos airson falbh leis... na gobhair


a thoirt dhachaigh, thill e air ais, agus chuir e a-staigh an fhàlairidh agus ghabh e aig a h-uile sìon agus ghlas e suas an t-àite. Agus dh'fhalbh e leis na gobhair an uair sin, agus bha fichead eile aige a bharrachd a' falbh an-diugh, agus bha ceithir fichead aige an uair sin. Agus chùm e air agus bha beul na h-oidhche ann mun d' ràinig e taigh na caillich far an robh e ag obair. Agus ... "Ò dhuine dhuine," ars ise, "tha ... tha barail mhath agam," ars ise, "g' eil thu," ars ise, "a' dol a rathad," ars ise, "nam fuamhairean," ars ise. "Cò às," ars esan... ars ise, "tha thu a' toirt nan gobhar a tha seo?" ars ise. "Tha mi," ars esan, "gam faighinn air feadh na beinneadh ann an creagan," ars esan, "'s ann an sgarbaichean," ars esan, "'s ann am figeanan an siud 's an seo," ars esan. "Sin far eil mi gam faighinn," ars esan. "Ò seadh. Tha iad sgrathail buidheach agad," ars ise. "Feumaidh mise," ars ise, "a dhol," ars ise, "far eil


an saor," ars ise, "airson tuilleadh chuman a dhèanamh," ars ise, "airson a' bhainne aca." "Ò chan eil sin gu diofar leamsa," ars esan. "Chan eil mise ach a' dèanamh mo ... mo dhiùtaidh," ars esan. "Tha mise a' falbh leotha ana shiud," ars esan, "'s tha mi a' siubhal 's tha mi gan cur a's a h-uile feur as fheàrr na chèile gheibh mi," ars esan. "Agus," ars esan, "far am faic mi gobhar," ars esan, "tha mi ga toirt leam 's a cur a-staigh dhan dròbh." Ò cha robh air seothach ach seo fhèin. "Siuthad ma-thà," ars ise, "gabh do bhiadh," ars ise, "agus nigh is glan thu fhèin," ars ise, "agus thèid thu a-nochd," ars ise, "chun a' chruinnichidh tha siud co-dhiù," ars ise. "Dè an cruinneachadh a tha sin?" ars esan. "Ò tha," ars ise, "nighean an diùc," ars ise, "bha ... chunnaic i fear an-diugh," ars ise, "a' dol seachad, an seo, 's chunna sinn uile e," ars ise, "'s b' e sin an duine," ars ise, "agus a' bhrùid a bha foidhe," ars ise. "Agus tha


an ath-chruinneachadh gus 'ith aice a-nochd," ars ise, "feuch am faic i aon sealladh eile, dheth," ars ise, "na bheil e idir a's an àite," ars ise, "no gu dè seòrsa duine a th' ann." "An-dà," ars esan, "'s esan ... 's ise bhios treis ann," ars esan, "mun tèid mise ann," ars esan. "Tha mi seachd ochd sgìth o mhochthrath," ars ise, "a' dìreadh chreagan is ghlinn is bhotaichean," ars esan, "aig ... a' ruith ghobhar," ars esan, "a' cruinneachadh ghobhar," ars esan, "agus chan eil mi a' dol a a leithid sin a dh'àite a-nochd. Tha mi a' dol dhan leabaidh." 'S e seo an rud a rinn e co-dhiù. Nuair a fhuair e air dòigh 's a fhuair e a shuipeir 's a h-uile sìon air dòigh, dh'fhalbh e 's thug e an leabaidh air. Dh'èirich e làirne-mhàireach, agus dh'fhalbh e leis na gobhair nuair a fhuair e air dòigh, a fhuair e a bhraiceis 's a h-uile sìon. Agus chùm e roimhe. Agus bha e a-nist a' falbh 's ràinig e an t-àite ... Ràinig e gàrradh a' chiad fhuamhaire, agus ghabh e seachad air.


Agus ràinig e seo an gàrradh aig an dàrna fear, agus ghabh e seachad air. Agus ràinig e an treas fear. Agus dh'fhalbh e agus nuair a ràinig e an gàrradh aige, chaidh e chun a' ghàrraidh, agus chuir e a druim ris a' ghàrradh agus leag e beàrnaidh a's a' ghàrradh agus chuireadh a-staigh na gobhair. Agus rinn e mar a b' àbhaist dha. Dh'fhalbh e 's dhìr... shreap e fhèin gu ruige craoibh ana shineach a's a' ghàrradh, agus thòisich e ri seinn an fheadain. Ach cha robh e fada air a sineach nuair a chualas am fear a bha shìos ag èigheach air "Air fith fath fuathagach air barraibh an albhagaich, 's fhada bha mo chorp air feadh ga meirgeadh 's toll a' feitheamh air grèim dhe d' fheòil 's air balgam dhe d' fhuil, a mhic an Alba..." "Ò," ars esan, "dà trian dhe d' eagal ort fhèin," ars esan, "agus trian ormsa," ars esan, "'s chan eil fhios a'm carson bhiodh an trian sin fhèin orm," ors esan. "Ò bheir mise ort," ars esan, "nuair a ruigeas mise thu," ars esan, "gum bi gigein air gach


goigein dhìotsa," ars esan, "agus nach cuir thu a-staigh do ghobhair nam ghàrradh-sa a-màireach," ars esan. Agus ghabh e suas agus bha ... thòisich an talamh air dol air chrith fo ... fon chraoibh. Agus nuair a ràinig e suas faisg air a' chraoibh dh'èigh e air, "Thig a-nuas a-nist gu h-ealamh gus a sin," ars esan. "Nì mi sin," ars esan, "ach beiridh tusa air a seo," ars esan. "Tilg orm e," ars esan, "ge brith gu dè rud a th' ann." Thilg e sìos am feadan, agus bha an t-òganach air beulaibh an fhuamhaire. Agus cha robh e fad sam bith a' càrachd ris an fhuamhaire sin nuair a thionndaidh e na tharbh. Agus Dia, bha am fear seo gu math nas sgairteile na càich. Ach a dh'aindeoin gnothaich co-dhiù fhuair e, dìreach adhairc a chur foidhe agus a bhualadh ris an talamh. Agus dhinn e an adhairc gu math a's a' chorp aige an uair sin. "Ò am bàs os do chionn, a bhèist, gu dè


d' èirig?" "Ò," ars esan, "'s iomadh rud sin a th' agam," ars esan. "Chan eil sìon a smaointicheas duine air," ars esan, "ach ... nach eil agam," ars esan, "eadar òr is airgead," ars esan, "agus innlidh sam bith eile," ars esan, "dhen a h-uile seòrsa. 'S tha fàlairidh agam," ars esan, "nach do ... deach marcaiche a-riamh ann an dìollaid na b' fheàrr. Agus," ars esan, "gheibh thusa," ars esan, "a h-uile sìon dhiubh sin," ars esan, "ach leig leamsa mo bheatha." "Thalla," ars an tarbh, ars esan, "bidh sin agam," ars esan, "agus do bheatha còmhla riutha." Agus thugadh an ath-utadh air agus chuireadh crìoch air an fhuamhaire. Agus thuirt an tarbh ris an uair sin, "Thig a-nist a-nuas," ars esan, "agus gabh charge às a h-uile sìon a tha sin," ars esan, "agus coimhid às a dheòidh," ars esan. Agus co-dhiù seothach, dh'fhalbh an tarbh 's bha am feadan roimhe nuair a thàinig e a-nuas air a' chnoc. Agus cha do rinn esan ach am feadan a thogail leis, agus dh'fhalbh e 's ghabh e sìos chun


na pàileis. Agus ma bha a' phàileis a bh' aig càch math 's ann a bha math pàileisean an fhir seo. Agus cha robh sìon a smaoinicheadh duine nach aithnicheadh e. Agus mar a bha gach sìon ann bha bha a' chìr 's an sgàthan a bha seo aigesan mar a bha aig càch. Nuair a nigheadh e e fhèin 's a chìr... Bhiodh e a' cìreadh a chinn, 's nuair a shealladh e a's an sgàthan, shaoileadh leis gu robh an dàrna taobh dhe cheann ... dhe aodainn na òr agus an taobh eile na airgead. Agus thug e a-mach an fhàlairidh e seo. Dhreasaig e e fhèin suas, agus thugadh a-mach an fhàlairidh a seothach agus chaidh i san dìollaid agus dh'fhalbh e leatha. Agus ma ... ghabh e na ràghachan a b' àbhaist dha a ghabhail agus gu h-àraidh timcheall taigh an diùc. Agus bha ise a-muigh air an uinneig i 's bha i ga choimhead. Ò leig i na ràin 's na lasagan aiste sin. Agus nach bochd nach fhaighte grèim air. 'S cha do ann esan


ach spor a thoirt dhan làir ... dhan fhàlairidh, 's cha robh an ath-shealladh aice air. Agus dh'fhalbh e 's chùm e air 's chaidh e gu pàileis an fuamhaire bha seothach, agus chuireadh a-staigh an fhàlairidh 's chìreadh is dhreasaigeadh is thugadh botal fìon is buileann cruithneachd dhi, 's dh'fhàgadh ana shineach i. 'S ghlas e an uair sin suas a' phàileis 's dh'fhalbh e chun nan gobhar, agus bha fichead eile aige a bharrachd a-nochd a-rithist. Agus dh'fhalbh e dhachaigh agus thòisich ... Bha e gan dràibheadh dhachaigh roimhe, agus bha an t-anmoch ann mun do ràinig e; bha e na b' anmoiche a-nochd. "A dhuine, dhuine," air a' chailleach, ars ise, "chan eil fhios a'm," ars ise, "gu dè idir an seòrsa duine a th' annad," ars ise, "ach ge brith gu dè mar a tha thu," ars ise, "tha thu math dhòmhsa co-dhiù," ars ise. "Chan eil latha nach eil thu a' toirt fichead gobhair thugam," ars ise, "a bharrachd," ars ise. "Agus tha mo chuid fhìn," ars ise, "gus 'ith agam a-nist," ars ise. "An-dà," ars esan, "chan ann gun damaist


dhòmhsa sin," ars esan, "tha sin." "Ò chan eil fhios a'm idir," ars ise. "Ach" ars ise, "ge brith gu dè mar a tha," ars ise, "tha..., tha thu," ars ise, "math dhòmhsa ceart gu leòr," ars ise. "Ach tha mi an dòchas," ars ise, "a Nì Math," ars ise, "nach... nach eil thu a' dol an comhair," ars ise, "na fuamhairean." "Och," ars esan, "nach eil fhios agaibh nam bithinn ... rachainn-sa rathad nam fuamhairean nach tiginn-sa seo." "Ò tha mi cinnteach," ars ise, "nach tigeadh," ars ise. Agus ... "Tha na gobhair agad," ars ise, "tha iad ... tha iad sgrathail buidheach," ars ise, "agus tha iad air a dhol bhuaithe gu bainne," ars ise. "Chan eil rathad ... àiteachan agamsa a chumas am bainne aca," ars ise, "agus feumaidh mi tuilleadh measraichean a dhèanamh," ars ise, airson nan gobhar," ars ise. "Ò nach fhaod sibhse sin," ars esan. Agus ... "Ma-thà," ars ise, "faigh deiseil a-nist," ars ise, "agus nigh thu 's dreasaig tu fhèin," ars ise, "'s gabh do bhiadh," ars ise, "agus gu biodh tu falbh," ars ise. "Tha cruinneachadh mòr an seo a-nochd ... a-rithist an siud." "A dhuine, dhuine," ars esan, "an d' fhuair


i grèim air an duine sin fhathast idir?" ars esan. "Ò tha e coltach leam nach d' fhuair," ars ise. "Agus ma bha an duine an-dè ... na lathaichean eil brèagha 's ann a bha brèagha an duine an-diugh." Agus... "Ò well," ars esan, "nach ann tha an gnothach tubaisteach," ars esan, "nach b' urra dhi," ars esan, "grèim a dhèanamh air." "Ò tha e coltach leam," ars ise, "nach b' urrainn," ars ise. "Ach," ars ise, "tha a h-uile duine tha san àite," ars ise, "a' cruinneachadh a-nochd," ars ise, "feuch am faic i e," ars ise, "am measg nan daoine," ars ise. 'S chan eil i," ars esan, "ga fhaicinn nam measg." "Chan eil," ars ise. "Chan fhaic i sealladh air idir," ars ise, "ach an sealladh a bha i a' faicinn air a' dol seachad air an taigh." "Ò ma-thà," ars esan, "chan eil mise a' dol dhan
a' chonsart a-nochd," ars esan. Ach coma leat co-dhiù, dh'fhalbh e agus thig an leaba air. Agus an làirne-mhàireach dh'èirich e gu math tràth. Fhuair e deiseil 's fhuair e a bhraiceis, agus nuair a fhuair e a bhraiceis rinn e deiseil airson falbh, agus


dh'fhalbh e nuair sin. Agus ghabh e timcheall nan gobhar agus thug e leis iad. Ghabh e air falbh co-dhiù 's bha e a' falbh fada, 's ràinig e seothach a' chiad fhuamhaire. Chaidh e seachad air a sin. Ràinig e an dàrna fear. Chaidh e seachad air a' ghàrradh aig an fhear sin. Ràinig e an treas fear, fear an-dè. Chaidh e seachad air a' ghàrradh aig an fhear sin, agus ràinig e seothach pàileis eile, agus dh'fhalbh e agus ... Bha gàrradh an sin, de ghàrradh brèagha, agus dh'fhalbh e agus leag e beàrn anns a' ghàrradh, agus chuireadh a-staigh na gobhair. Agus chaidh e fhèin gu ruige craoibh a bha sin, agus thòisich e ri seinn an fheadain. Ho-ho! Cha b' fhada gus an cuala e i "Ho-ho! B' fhurasta aithneachadh g' ann a' seiceanachadh 's a' saoidheadh a tha mo chuid mac-sa, nuair tha thusa air tighinn seachad orra 's air tighinn thugamsa seo. Ach bheir mise ort, nuair a ruigeas mise thu,
nach bi agad ach na bheir thu g' a chionn agus nach bi dhìotsa ach gigein as gach goigein dhìot."


Agus nochd cailleach mhòr a-nuas an sineach, agus bha fiacail aice feum ... a' dèanamh feum bata dhi, agus bha feum ... tè eile aice a' dèanamh an rothaid dhi agus tè eile a' dèanamh solas dhi. Trì fiaclan na claigeann. Agus ghabh i a-nuas, agus b' e sin a' chailleach! Ma bha na fuamhairean calma 's ann a bha calma a chailleach. Ghabh i a-nuas, agus "Thig a-nuas," ars ise, "gu h-ealamh às a sin," ars ise, "agus bheir mise ort," ars ise, "ma chaidh thu seachad orrasan," ars ise "nach tèid thu seachad ormsa. Agus ... "Seo, ma tha," ars esan, "beir air a seo." "Tilg orm e," ars ise. Dh'fhalbh e 's thilg e sìos am feadan, 's bha an tarbh na sheasamh air a beulaibh. Ghabhadh chun na caillich. Thòisich a' charachd, 's thòisich an obair. 'S an Dia, ged a bha na fuamhairean làidir 's ann a bha làidir a' chailleach. Ach bha an tarbh ga chluichd, agus uair dhe na h-uaireanan bhuail e ann an tè dhe na fiaclan aice, agus bhrist e i. "Thalla!" ars ise, "tha a' chiad ghaiseadh an siud annamsa," ars ise. Agus nuair a chuala an tarbh a seothach


dh'iarr e ... bha e chun nam fiaclan aice bha e uileag gus mu dheireadh chuir e aiste na trì. Agus nuair a chuir e aiste sineach bha a' chailleach gun fheum. Cha do rinn each adhairc a chàradh sa mhionach aice agus a bualadh ris an talamh. Agus ... "Am bàs os do chionn, a bhèist," ars esan, "gu dè d' èirig?" "Ho-o!" ars ise. "B' fhurasta aithneachadh," ars ise, "gur e seo a dh'èirich dha m' chuid mac-sa" ars ise, "mu do ràinig thusa seo," ars is. "Tha," ars ise, "do dh'èirig agam dhut," ars ise, "rud nach tèid agam air innse dhut," ars ise, "dhen a h-uile seòrsa a smaointicheas duine air," ars esan. "Tha a h-uile seòrsa agam," ars ise, "de dh'òr 's de dh'airgead," ars ise "Ò ma-thà," ars an tarbh, ars esan, "bidh sin agam," ars esan, "agus do bheatha còmhla ris" Agus chuireadh crìoch air a' chailleach. "Nist," ars esan, "an tarbh, "thig a-nuas a-nist, agus gabh cùram dhen a h-uile sìon a tha siud. Chan eil an còrr agad dhen t-seat," ars esan, "an seo tuilleadh," ars esan,


dhen t-seòrsa," ars esan, "agus bi a-nist a' gabhail cùram dhe seo." Dh'fhalbh e 's thàinig e a-nuas co-dhiù, 's bha am feadan roimhe air a' chnoc. Agus nuair a thàinig e a-nuas an uair sin dh'fhalbh e sìos agus chaidh e gu taigh na caillich is ... Agus shiubhail e a h-uile h-àite 's dh'fhalbh e an uair sin agus thill e agus chaidh e gu taigh ... thug e leis an fhàlairidh a bh' aicese, agus chaidh e gu taigh an treas fuamhaire a mharbh e. Agus dhreasaig e e fhèin ana shineach, agus chìr e e fhèin, agus chuir e e fhèin suas cho togail 's a b' urra dha, 's dh'fhalbh e leis an fhàlairidh, 's chaidh e a ghabhail cuairt mar a b' àbhaist. 'S mar a chaidh e timcheall gach àite chaidh e timcheall taigh an diùc. Bha ise air an uinneig 's i mar gum biodh i a' coimhead a-mach air a shon, agus chunnaic i e, 's ò 's ann a bha seothach a bha an duine. Agus ò cha robh sìon an t-saoghal ach ... 'S e oidhche Shathairne a thachair a bhith ann. Agus cha robh ... co-dhiù seothach bha i a-nist ... Bha ise a-nist mar


gum biodh i air amharas a ghabhail air. Cha robh duine na bha san àite nach robh a' cruinneachadh ach gille na cailliche a bha seo, agus cha robh i a' dol uair sam bith dhan ... dhan chruinneachadh a bha ise a' dèanamh. Agus chaidh esan co-dhiù, nuair a thill e leis an fhàlairidh chaidh e chun a ... Chuir e a-staigh an fhàlairidh, agus chuir e a h-uile sìon air dòigh agus ghlas e suas a h-uile sìon. Agus chaidh e an uair sin, ghabh e timcheall na gobhair, agus bha an uair sin na gobhair aige uileag, agus dh'fhalbh e dhachaigh leotha, agus ràinig e a' chailleach. "Ò dhuine, dhuine!" ars a' chailleach, ars ise, "Chan eil fhios a'm," ars ise, "dè chanas mi riut. "Ò," ars esan, "cha chan sìon," ars esan. "Tha thu," ars ise ... "na gobhair agamsa a-nist uileag," ars ise, "a chaill am fear eile," ars ise, "gu brith cà an d' fhuair thusa iad." "Fhuair," ars esan, "air feadh chreagan 's gharbhlaichean," ars esan, "air feadh na beinneadh an siud," ars esan, "gan cur à fiseagan thall 's a-bhos," ars esan. "Agus," ars esan, "g' eil mi air toirt fairis," ars esan.


Agus ... "Siuthad, ma-thà, gabh do bhiadh," ars ise, "agus chan eil cruinneachadh ... cha chuala mi gabadh," ars ise, "cruinneachadh no sìon a-nochd." Ach co-dhiù cò thàinig dhan ... dhan taigh na caillich ach nighean an diùc a bha seo. Agus 's e oidhche Shathairne bh' ann. Agus bha esan agus bha e a' dol a shiobhtadh. Agus bha e a' dol ... Bha e latha a' dol seachad oirre air an taigh, agus bha e cho teth agus bha a bhroilleach fosgailte, agus thug i an aire dhan ... de bhall-dòbhrain a bh' aig a' chìoch cheàrr aige ana sheo air an duine a bh' ann. Agus chaidh esan co-dhiù suas dhan rùm agus bha e a' siobhtaigeadh ris a' bhìth, agus dè chaidh ise ach a phiobadh air. Agus thug i an aire dha gu robh am ball-dòbhrain air. Agus bha ... doras ... geòbadh air an doras, agus thug i an aire gun robh am ball-dòbhrain air, gur e seo an t-òganach. Agus cha do rinn i ach phut i a-staigh an doras. "Ò," ars ise, "'s tusa," ars ise, "a cheart òganach," ars ise, "bha a' toirt mo char asamsa," ars ise. "An e mise?" ars esan.


"Ò 's tusa a th' ann," ars ise," dìreach tusa," ars ise, "agus bha mi ... bha mi dìreach ... Ghabh mi a' bharail ort," ars ise, "gura tu a bh' ann," ars ise. Agus ... "Och," ars esan, "cha mhise bh' ann idir." "Ò 's tu," ars ise. "Agus," ars ise, "chan eil agad ri dhol às," ars ise, "ach feumaidh tu mise a phòsadh," ars ise. "Ò well," ars esan, "chan eil fhios a'm dè mu dheoghainn sin," ars esan. "Ò," ars ise, "feumaidh." Ach 's e seo an rud a bh' ann co-dhiù. Phòs e fhèin agus nighean an diùc a bha seo. Agus cha robh sìon a dh'fhios aca cò ... dè seòrsa duine a bh' ann, gus do dh'innis e dhi aon latha. Agus thuirt e an uair sin ris an diùc fhèin cuideachd, thuirt e, "Feumaidh sinn a-nist a dhol," ars esan, "agus tòiseachadh ri tarraing ghnothaichean a bheir sinn dhachaigh," ars esan, "Tha ionmhas gu leòr an siud againn," ars esan, "ri tharraing dhachaigh," ars esan.


Agus ... "Gu dè," ars ... "an an t-ionmhas a tha sin?" arsa ... ars an diùc, ars esan. "Tha," ars esan, "na trì fuamhairean," ars esan, "agus a' am màthair," ars esan, "a bh' air an rathad an seo," ars esan. "Tha na pàileisean aca agamsa uileag," ars esan. "A bheil?" ars an diùc. "Ò tha," ars esan. Ò cha robh an uair sin ach fhuaireadh na caraidsean 's dhen a h-uile seòrsa, caraidse, ge brith gu dè na caraidsean a bh' ann an uair sin. 'S dh'fhalbhadh agus thàirngneadh air àite, agus thog e an uair sin pàileis dha fhèin agus dhan bhean. Agus dh'fhàg mise e fhèin 's a' bhean sa phàileis, ach cha chuala mi a-riamh gun deach e a choimhead athair no duine eile dhen t-seòrsa a bhuineadh dha. Agus sin mar a chuala mise an sgeulachd aig an duine sin.

Ò tha sin dìreach math ga-rìreabh. Agus cò aige a chuala sibh i seo a-nist?
Chuala aig m' athair.


Aig ur n-athair. Agus an cuala sibh duine sam bith eile ag innse seo a bharrachd air ur n-athair?
Cha chuala gu dearbh. Cha chuala mise duine a-riamh ga h-innse.
Chan eil fhios agaibh cà an cuala esan i.
Ò chan eil fhios a'm. Cha do cheasnaich mise e cà an cuala e no cò aige a chuala e i no sìon. Cha do cheasnaich.
Agus cuin a dh'innis sibh an stòiridh seo mu dheireadh a-nist?
Ò 's ann aig, a ghràidhein, aig an Dia a tha brath cuin a dh'innis mi i air deireadh i. Cha do dh'innis co-dhiù bhon ... on chiad chogadh.
Ò well well
Cha do dh'innis. Tha fhios a'm air a sin.
Agus dè a-nist dhen a h-uile ... dhen a chuid sgeulachdan a th' agaibh, dè an tè as fheàrr leibh, dhen a h-uile ... Bheil tè sam bith ann as fheàrr leibh na tè eile?
Ò ... chan eil fhios a'm. Chan eil fhios a'm. Well, 's toigh leam sgeulachd an Tuaraisgeul Mhòr a tha siudach.
Seadh.


Seadh. Ò bha. Tha sgeulachd no dhà eile ann cuideachd a tha glè mhath. Tha tè, Iain 'ic an Iasgair a tha sin, tha i glè laghach cuideachd.
Gheibh sinn i sin 's dòcha. Ò tha siud math.

