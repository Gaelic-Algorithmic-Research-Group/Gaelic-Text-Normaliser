Bha tàillear an siud a's an Eilean Sgitheanach. Agus anns an t-seann aimsir, an taigh a's am biodh tàillearachd ga dhèanamh cha robh ach a' cur fios air an tàillear airson a dhol ann. Agus dh'fhàs a-nist an tàillear cho eòlach, wander-eadh air feadh a h-uile h-àite, dh'aithnicheas a h-uile duine. Bhiodh e a' faighinn beagan airgid on a h-uile duine. Agus cha robh e a-riamh an Glaschu no sìon. 'S bhiodh e a' cluinntinn naidheachdan uabhasach a Glaschu. Chaidh e an seo dhachaigh. Bha e a' cantail ri a mhàthair na bha e a' cluinntinn de naidheachdan 's de ghnothaichean mu dheoghainn Ghlaschu. "Bu chòir dhut fhèin," ars ise, a mhàthair, "a dhol cuairt a Ghlaschu on tha beagan airgid agad a-nist, 's gum faiceadh tu fhèin Glaschu." Agus dh'fhalbh an tàillear an latha a bha seo 's chaidh e sìos gu ruige Port Rìgh, 's chaidh e air bòrd a's an stìomar. Agus dh'fhalbh e air an stìomar 's ràinig e Glaschu. Nuair a ràinig e an ceidhe aig Glaschu bha Sgitheanaich ana shineach ag obair air a' cheidhe. Agus dh'aithnicheadh a h-uile duine an tàillear. Bha iad cho eòlach air a thaobh 's gun robh e a' ruith o thaigh gu taigh. Agus mar a bha a h-uile tlachd air an tàillear bha e uabhasach dèidheil air drama.


Agus och thug iad leotha e. "Thugainn." 'S thug iad a-staigh dhan taigh-sheinnse e 's thug iad deoch gu leòr dhan tàillear. "Feumaidh sibh," ars an tàillear, "loidseadh fhaighinn dhòmhsa." "Och, gheibh sinne loidseadh dhut gun teagamh." Agus thig iad suas gu taigh a's an robh ban-Sgitheanach a' fuireach e, dìreach bìdeag os cionn a' cheidhe. Agus "Ò gheibh thu," ars ise, "loidseadh an seo fhad 's a thogras tu." Agus bha sin math gu leòr. Thug iad a-mach an tàillear dhan taigh-sheinns air ais. Bha iad shìos. Bha iad ag òl an sin, 's ghabh iad uileag an deoch. Mar a dh'èireas dhan deoch bha duine 's duine a' tràghadh air falbh. Mu dheireadh thall cha robh duine aig an tàillear ach e fhèin. Thàinig an tàillear a-mach às an taigh-sheinnse, 's an deoch ga dhalladh. Cha robh fhios aige on t-saoghal cò an taobh a bheireadh e aghaidh. Agus dh'fhalbh e co-dhiù, agus bha e a' coiseachd suas. Agus ràinig e an seo bun craoibhe, agus thuirt e ris fhèin, "Tha mi a' dol feuch an dèan mi liedown ana sheo." Agus cà robh e ach shuas aig Maryhill, agus bha toll-guail ri taobh Maryhill ana shin. Agus bha Èireannach agus Sgitheanach a' dol a dh'obair dhan toll-ghuail. Agus nuair bha iad a' dol a-staigh chunnaic iad an duine a bha seo na shìneadh.


"Dhia," ars an Sgitheanach, "tha ... Thèid sinn a-null," ars esan, "ach am faic sinn an duine a tha seo. Ò Dhia," ars an Sgitheanach, "sin agad," ars esan, "tàillear a mhuinntir an Eilein Sgitheanaich. 'S aithnte dhòmhsa e." Agus bha an tàillear bochd marbh leis an deoch. Agus thuirt an t-Èireannach, "'S fheàrr dhuinn," ars esan, "a thoirt sìos dhan toll-ghuail." Thug iad sìos an Sgitheanach, an tàillear. Agus bha an tàillear gun dùsgadh, 's chuir iad a dh'àite shìos a's an toll-ghuail e. Seothach nuair a bha iad a' faighinn relieve, a' phàrtaidh a bha seo, thuirt an Sgitheanach ris an Èireannach, "'S fheàrr dhomh," ars esan, "a dhol a dhùsgadh an tàilleir." "Dad," ars an t-Èireannach, "leig mise," ars esan, "far ... agus dùisgidh mise e. Fan thusa am falach." Dh'fhalbh an t-Èireannach. Dhùisg e an tàillear. Phut e e. "Ò Dhia," ars an tàillear. Dh'fhosgail ... "Càit a bheil mi," ars esan, "mar seo?" "Ò," ars an t-Èireannach, ars esan, "tha thu ann an Ifrinn." "Ò Dhia," ars an t-Èireannach. "Cuin a thàna mi an seo?" "Thàna tu ann," ars esan, "a-raoir." Agus "Och," ars an t-Èireannach, "bidh thu math gu leòr ana sheo. Chan eagal ... diofar dhut."


"Dè," ars an t-Èireannach, "an obair a chòrdadh riut? Dè an obair a bh' agad a chòrd riut?" "Well," ars an tàillear, "nuair a bha mi air an t-saoghal eile," ars an tàillear, "'s ann nam thàillear a bha mi." "Am biodh tu airson faighinn nad thàillear ana sheo?" "Bhiodh gu dearbh," ars... ars an tàillear. Dh'fhalbh an t-Èireannach 's fhuair e pocanan. 'S well ... snàthad mhòr 's snàth, 's thuirt e ris an tàillear, "Well," ars esan, "nì thu briogais suas air a siud," ars esan, "'s bidh i deiseil agad," ars esan, "aig sia uairean." Bha an tàillear ag obair ann o shin 's dùil aig an tàillear fad an t-siubhail g' ann an Ifrinn a bha e. Agus seothach aig sia uairean thuirt an t-Èireannach ris an Sgitheanach, "'S fheàrr dhomh," ars esan, "dhol a dhùsgadh an tàilleir." "Fan thusa," ars an t-Èireannach, "agus dùisgidh mise e." Chaidh an t-Èireannach suas far an robh e 's dhùisg e e, agus botal uisge-bheatha aige. "Seo," ars an t-Èireannach, "drama." "Ò cha ghabh mi idir e," ars an tàillear, "gur e an deoch a chuir an seo mi," ars esan. "Bha


mo mhàthair ag ràdh rium," ars esan, "duine sam bith a bhios air a' mhisg g' ann dìreach an Ifrinn a dh'fhosglaidh e shùilean." "Thod!" ars an t-Èireannach, "àite math a tha seo. Gabh sin," ars esan. Thug an t-Èireannach air an tàillear dìreach làn a bhroinne dhen deoch òl gus an robh an t-Èireannach an tàillear cho marbh leis an deoch 's a bha e a' dol sìos dhan toll-ghuail. Dh'fhalbh iad an uair sin 's thog iad an tàillear air falbh, 's thug iad dhan taigh-loidsidh e a's an robh e an oidhche mun d' fhalbh e. Agus làrna-mhàireach dh'fhosgail an tàillear a shùilean 's choimhead e a-mach agus chunnaic e an stìomar air an tàinig e bìdeag shìos aig a' cheidhe. Agus cha do leig e dad air, ach dh'èirich e sìos, 's ghabh e dhan stìomar. Cha do Cha do chairich e às an stìomar gus do ràinig i an t-Eilean Sgitheanach air ais. Agus chaidh e dhan eaglais Didòmhnaich, Là na Sàbaid. Agus bha am ministear ana shin a' preach-adh gum feumadh daoine gnìomhan math a dhèanamh airson an droch àite a sheachnadh. Dh'èirich an tàillear, "Ist, ist, ist!" ars esan ris a' mhinistear. "Chan eil e," ars esan, "a leth cho dona 's a tha thu ag ràdh. Mise a bh' ann," ars esan, "'s fhuair mi biadh is deoch ann."

