Informant : Nan MacKinnon,
SA 1960/106 B9
Collector : Lisa Sinclair

Cluasag làn airgid AT 834A

Bha fear a' fuireach ann an Bhatarsaigh fhèin ana seo uireigin an t-saoghail, agus dè chunnaic e an oidhche a bha seo a's a chadal ach duine a' tighinn thuige agus thuirt e ris èirigh agus a dhol dhan mheall agus gun robh stoc a's a' mheall agus cluasag ann agus i làn airgid. Cha robh co-dhiù ach chaidil e a-rithist agus cha do chuir e ùidh sam bith san rud. Agus an deòidh dha cadal chunnaic e an duine a-rithist. Thàinig e thuige 's thuirt e ris, "Èirich," ars e fhèin, "agus thalla dhan a' mheall agus tha stoc sa mheall agus cluasag ann 's i làn airgid." Cha robh co-dhiù ach dhùisg e a bhean an turas a bha seo 's thuirt e rithe, "Saoileam fhìn," ars e fhèin, "nach èirich mi." "Na èirich idir," ars ise. "Chan eil fhios a'm," ars i fhèin, "nach e rudeigin a tha a' toirt do char asad a th' ann. 'S fheàrr dhut fuireach san leabaidh. Seo an rud a rinn e co-dhiù. Dh'fhan e san leabaidh 's chaidil e air ais. 'S thàinig an duine an treasamh triob 's thuirt e ris, "Ò," ars e fhèin, "cha ruig thu leas falbh tuilleadh,"


ars esan, "Fhuair cuideigin eile i." Cha robh co-dhiù, ach an ath amas air a' ghnothach nuair a dh'èirich e làrna-mhàireach dh'fhalbh e a-null dhan mheall 's chaidh e dhan t-sloc. 'S bha a' chluasag ann 's i air a sracadh, ach cha robh airgead no òr innte. Cha robh fios aige a-riamh co-dhiù bha an t-airgead innte 's gus nach robh, no an d' fhuair duine eile e.

