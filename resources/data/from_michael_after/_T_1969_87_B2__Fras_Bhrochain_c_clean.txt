'S e seo seann sgeulachd a chuala mi o chionn fhada, agus bha ... 's e ... 's e seann .. uabhasach sean a tha e. Chuala m' athair e nuair a bha e na bhalach òg, mu dheoghainn an oidhche a bha an fhras bhrochain ann. Agus 's e dithis a bha a' fuireach, Eòghann agus Màiri, bha iad a' fuireach treis mhath a-mach a's a' mhonadh. Agus nuair a thigeadh an sneachd a's a' gheamhradh bhiodh na fèidh a' tighinn a-nuas chun an dorais, 's bhiodh am boireannach a' caith thuca beagan buntàta 's bhiodh iad a' toirt dhaibh sguab arbhair. 'S an geamhradh a bha seo bha e cruaidh, 's cha robh mòran aig Màiri 's aig Eòghann. Agus 's ann a thuirt i ri Eòghann. "Ò uel, nam biodh an t-uachdaran cho falamh rinne cha bhiodh e gun fhiadh aige." "Ò ma-thà," ars eisean, "'s ann is fheàrr dhomh fhèin feuchainn am faigh mi fear." "'S ann," ars ise. "Thoir leat an slacan a-màireach agus feuch air fear dhe na h-aighean e. Agus," ars ise, "ma chuireas tu tarsainn e nì sinn fhèin an còrr." 'S e sin an rud a rinn e. Thug Eòghann a-mach an slacan, 's nuair a thug e am biadh dhan fhiadh dh'fheuch e mun cheann e 's leag e e. 'S chuidich a bhean e 's chuir iad a-staigh dhan bhàthaich e, agus dh'fheann iad a, agus chuir iad an craiceann air sparan a's a' bhàthaich. Agus an t-àm sin fhad 's a bha Eòghann a' crìochnachadh an geir, am mionach a thoirt às 's a h-uile sìon 's ann a chuir a bhean na bh' aice de mhin-eòrna ann am prais mhòr air an teine. Agus chaidh i a-mach leis


chun na tobhta agus chaith i e air na craobhan e 's air na h-uinneagan 's air a h-uile h-àite. Ach mun do dh'fhalbh i a-mach leis 's ann a chuir a h-uile prais is cuinneag is rud a bh' aice airson am brochan a shàbhaladh dha na coin 's dha na cait. Ach co-dhiù nuair a thàinig an duine a-staigh thuirt e, "Uel, chan fhaca mise a leithid seo a-riamh. Cha mhòr nach do bhàthadh mi le brochan a' tighinn a-staigh. Tha e coltach gun robh fras dhona brochain ann." "Ò bha gu dearbh." "Ò," ars esan, "feumaidh tusa a dhol dhan sgoil a-màireach, agus bheir thu ... mise dhut pìos agus thèid thu dhan sgoil leis agus bidh thu ann fad an latha, 's cha ruig thu a leas tighinn dachaigh gu biadh." Dh'fhalbh am bodach 's thug e leis pìos, agus bha a' chlann air an dòigh chionn am bodach a bhith còmh riutha fad an latha. Agus bha e ag innse sgeulachdan dhaibh, 's cha mhòr a dh'ionnsaich e. Ach co-dhiù nuair a thàinig e dhachaigh air an oidhche thuirt a' chailleach ris ciamar a fhuair e air adhart san sgoil. 'S ò bha e glè thoilichte. "Ach," "carson a chuir sibh innte mi?" ars esan. "Ò bidh fhios agad air a sin fhathast." Co-dhiù cha robh air a sin ach sin fhèin. An ceann mìos no sia seachdainean 's ann a bha an gamekeeper a' tighinn mun cuairt, agus chunnaic e craiceann an fhèidh aig Eòghann a's a' bhàthaich. "Eòghainn," ars esan, "do mharbh thu fiadh?" "Mharbh," ars eisean. "Mharbh mi fiadh gun teagamh." "Ò thèid thu dhan phrìosan airson sin."


"Ò uel, chan eil cothrom air ma thèid." Co-dhiù dh'innis an geamair dhan a h-uile duine mar a rinn Eòghann air an fhiadh, fhuair e sumanadh 's b' fheudar dha a dhol gu cùirt. Thuirt an siorram ri Eòghann, "Ò Eòghainn," ars eisean, "do mharbh sibh pèin fiadh?" "Mharbh gun ur cead, mharbh mi fiadh gun teagamh." "Dè a-nis an innis sibh dhòmhsa dè cho fada 's on a mharbh sibh am fiadh sin?" "Ò tha," ars eisean, "chan eil fhios agamsa dè an date a bh' ann no sìon," ars esan, "ach 's ann an oidhche bha an fhras bhrochain ann." "An oidhche bha an fhras bhrochain ann. Cuin a-nis a bha sin?" "Bha an latha mu dheireadh a bha mise san sgoil." "Ò Eòghainn bhochd," ars eisean, "nach iad a bha cruaidh do thoirt suas airson fiadh a thog thu o chionn dà fhichead bliadhna. Tha mi cinnteach gu bheil sibh faisg air trì fichead," "Ò tha, a h-uile latha dheth." "Ò ma-thà, chan urrainn dhòmhsa sìon a dhèanamh airson gun do rinn sibh cho fad sin e. Fhalbhaibh sibhse dhachaigh, agus coma leam dhen a leithid sin. Cha robh sin ach droch dhaoine bha ag innse nam breugan mur deoghainn." Agus fhuair Eòghann às leis an fhras bhrochain, agus bha pìos dhen fhiadh aige, tha iad a ràdh, nuair a chaidh e dhachaigh.

