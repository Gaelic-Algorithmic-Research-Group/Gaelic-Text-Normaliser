Bha siud ann reimhe beathach ris an canadh iad a' ghobhar ghlas. Agus b' fheudar dhi falbh dhan a' bhaile mhòr agus na h-iseanan òga aice fhàgail, no mar a their iad na minn. Agus nuair a chuir i ... nuair a bha i a' falbh chuir i snàithlean dearg is snàithlean uaine agus snàithlean liath air an spògag bheag gus gum faiceadh i, 's thuirt i, "Nis na fosgail an doras gus an cuir mise mo spògag bheag fo bhonn na còmhla agus chì sibh gur mi a bhios ann. Ach cha robh i fad sam bith air falbh nuair a bha am madadh-ruadh 's e cho seòlta thàinig e chun an dorais 's thuirt e, "Fosgail, fosgail 's mi do mhàthair. Fosgail, fosgail 's mi do mhàthair." "Cuir do spògag bheag fo bhonn na còmhla, 's faithnichidh mise an tu mo mhàthair." Chuir e spòg a-staigh fo bhonn na còmhla. "Cha tu, cha tu, cha tu mo mhàthair. Cha tu, cha tu, cha tu mo mhàthair." "Dè an comharradh a bh' agaibh air do mhàthair? Dè an comharradh a bh' agaibh air do mhàthair?" "Bha snàithlean dearg is snàithlean uaine 's snàithlean liath air spòg mo mhàthair. Chaidh esan dhachaigh leis an t-seòltachd agus chuir e seo air a spòig, agus thill e agus chuir e ... Thuirt e,


"Fosgail, fosgail, 's mi do mhàthair. Fosgail, fosgail, 's mi do mhàthair." "Cuir do spògag bheag fo bhonn na còmhla 's faithnichidh mise an tu mo mhàthair." Chuir e spògag bheag 's bha na snàithleanan oirre. "Ò 's tu, 's tu, 's tu ar màthair. 'S tu, 's tu, 's tu ar màthair." Dh'fhalbh e le na trì iseanan bochda a bha sin. 'S cha robh e fada nuair a thàinig a' ghobhar ghlas às a' bhaile mhòr. Cha robh sìon leatha a-staigh roimpe. 'S dh'fhalbh i gu bothan a' mhadaidh-ruaidh, 's thuirt i ris, "Càit ... Cò th' air Thuirt e rithe, "Cò tha seo air mullach mo bhothain bhig chriusgach chreabhsgach, nach bi goil dham choireachan 's nach bi bruich dham bhonnachan, 's nach leig dh le mo leanabain balgam dhen uisge a thoirt thugam. "Tha mise an seo, a' ghobhar ghlas, air a dhol às, ag iarraidh mo thrì mini-minidhean, am bocan tarra-gheal 's an gille buic." "Air an talamh tha fo m' chasan, air an adhar a th' os mo chionn, 's air a' ghrian a chaidh seachad sìos, chan fhaca mise a-riamh do chuid mheann." Ach mus robh a' ghobhar bhochd fad sam bith a' bruidhinn, leum trì coin air mullach a' bhothain aige 's leag e e. Agus leum na minn a-mach, agus fhuair a' ghobhar ghlas iad agus chaidh gu toilichte dhachaigh leotha.


Chaidh a' ghobhar ghlas dhan tràigh 's bhris an stràbh a cas, agus 's ann a dh'fheumadh i a dhol dhan bhaile mhòr ga leigheas. Agus thuirt i ris na trì mini-minidhean, an gille tarra-gheal, 's am balach buic. "Nis," ars ise, "na leigibh duine sam bith a-staigh dhan taigh no dhan bhothan gus an tig mise. Cuiridh mi," ars ise, "snaithlean dearg, snàithlean uaine, snàithlean liath air mo spòg, 's cuiridh mi an spògan bheag fo bhonn na còmhla, agus nuair a chì sibh gura mi a bhios ann, leigidh sibh a-staigh mi." Agus cha robh i fad sam bith air falbh nuair a chuala iad "Fosgail, fosgail 's mi do mhàthair. Fosgail, fosgail, 's mi do mhàthair." "Cuir do spògag bheag a-staigh fo bhonn na còmhla 's chì sinn sin an tu mo mhàthair." Chuir e a spògag bheag a-staigh fo bhonn na còmhla. "Cha tu, cha tu, cha tu mo mhàthair. Cha tu, cha tu, cha tu mo mhàthair." "Ò dè mar a bha fhios agad air do mhàthair?" "Bha snàithlean dearg, snàithlean liath, snàithlean uaine air cois mo mhàthar... spòg mo mhàthar." Dh'fhalbh am madadh-ruadh 's e cho seòlta. Chuir e a h-uile dath a bha sin air a spòg fhéin, agus


"Fosgail, fosgail, 's mi do mhàthair. Fosgail, fosgail, 's mi do mhàthair." Chuir ... "Cuir do spògag bheag a-staigh fo bhonn na còmhla, 's chì mise an tu mo mhàthair." Chuir e a spògag bheag a-staigh fo bhonn na còmhla "'S tu, 's tu, 's tu mo mhàthair. 'S tu, 's tu, 's tu mo mhàthair." Dh'fhalbh iad nan ruith 's dh'fhosgail iad an doras. Cò bha seo ach am madadh-ruadh. Dh'fhalbh e leotha. Cha robh iad air falbh nuair a thàinig a' ghobhar ghlas dhachaigh, agus ghabh i a-staigh gu taigh a bha ... gu taigh a' mhadaidh-ruadh, 's thuirt i rithe, "Cò tha siud air mullach mo bhothain bhig, chriusgaich, chreabhsgaich nach mi goil dham choireachan 's nach bi bruich dhan bhonnachan 's nach leig le mo leanabain balgam dhen uisge a thoirt thugam?" "Mise seo, a' ghobhar ghlas, air a dhol às, ag iarraidh mo thrì mini-minidhean, am bocan tarra-gheal 's an gille buic." "Air an talamh tha fo m' chasan 's air an adhar a th' os mo chionn, air a' ghrian a tha a' dol sìos chan fhaca mise a-riamh do chuid mheann." Ach bha i treiseag ag èisteachd agus 's ann a chuala i a-staigh eisean a' dèanamh deiseil na poite airson na minn a chur ann.


Ò chaidh a' ghobhar ghlas a-staigh thron an taigh, agus leis an eagal a ghabh e theich e. Agus fhuair e na minn dhachaigh leatha, agus cha do dh'fhàg i a-riamh tuilleadh iad, air eagal gun tigeadh am madadh-ruadh nan comhair tuilleadh.

