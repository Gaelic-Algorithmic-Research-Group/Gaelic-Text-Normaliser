Informant : Donald Mackay, Aird a' Mhachair, South Uist.
SA 1966/99 A4
Collector : D.A. MacDonald

Feadhainn nach fhaca sgàthan riamh. cf. AT 1168A

Nuair a bha na daoine ann an Tiort o chionn fada bha fear 's a bhean a bha siud a' fuireach ann an taigh, agus chan fhaca iad sgàthan a-riamh. Chan fhaic iad an aghaidh fhèin a-riamh ann an sgàthan. Agus bhiodh an stìomair an uair ud tighinn trì uairean sa bhliadhna gu ruige Tiort. Agus 's ann a dh'fhalbh am bodach leis an stìomair a Ghlaschu. Agus chaidh e a-staigh a sheop ann an Glaschu, agus chunnaic e sgàthan beag air bòrd agus thug e e agus choimhead e air an sgàthan. "Ò Dhia," ars esan, "m' athair." Agus cha robh sìon a dh'fhios aige gur e aghaidh fhèin a bha e a' faicinn. H-uile triop a shealladh e a's an sgàthan "Ò m' athair," ars esan. Chaidh e seo dhachaigh gu ruige Tiort. Agus tha e coltach nach robh a' bhean aige uabhasach fhèin brèagha idir. Agus dh'fhaighneachd e nuair a chaidh e ... "Ciamar a chaidh dhut," ars esan ... ars ise, "ann an Tiort... ann an Glaschu?" "Ò chaidh math gu leòr," ars esan. "Fhuair mi dealbh m' athar ann an Glaschu." "Cà bheil i?" ars ise. "Tha i," ars esan, "ann am pòca na seacaid." Agus dh'fhalbh i agus fhuair i an dealbh, an sgàthan, agus bha i a' coimhead a's an sgàthan, 's cha robh dad a dh'fhios aice gur h-e a h-aghaidh fhèin bha i a' faicinn. "Bheil thusa a' gràdh riumsa," ars ise, "gur e d' athair a tha seo?" "Sin agad," ars esan, "m' athair ana shin." "Ò mac an Diabhail," ars ise, "nach e bha grànda!"

