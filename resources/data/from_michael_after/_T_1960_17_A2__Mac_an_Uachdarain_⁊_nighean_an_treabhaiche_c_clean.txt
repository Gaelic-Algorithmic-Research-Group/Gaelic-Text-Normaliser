Informant : Angus MacLellan, Frobost, South Uist.
Collector : Calum I. Maclean.
Mac an Uachdarain ⁊ nighean an treabhaiche.
SA 1960/17 A2

'S e uachdaran a bha seo agus bha treabhaiche aige, agus bha nighean uabhasach brèagha aig an treabhaiche. Agus bha gille ... mac an uachdarain bhiodh e daonnan a' dol a thaigh an treabhaiche a choimhead air an nighinn. Ach fhuair an seo a mhàthair 's athair a-mach gun robh nòisein mòr aig a' ghille dhan ... nighean an treabhaiche, agus cha bu mhaiste ... dha bu mhaidse leis an uachdaran nighean an treabhaiche dha. Agus 's ann a chuir e fios air an treabhaiche. Agus ràinig am fear sin agus dh'fhaighneachd a dheth, "Gu dè tha a' toirt dhutsa," ars esan, "bhith a' gabhail ri m' mhac-sa," ars esan, "a h-uile h-oidhche," ars esan, "a-staigh agad?" ars esan. "Nach math a tha fios agad," ars esan, "nach eil dad a choltas aig do nighinn-sa," ars esan, "ri m' mhac-sa," ars esan, a' tionndadh?" "Ò gu dè an cothrom a th' agamsa air a sin?" ars esan. "Well, bidh do chothrom agad air," ars esan, "gum bi thu a' clìoradh seo, ma-thà," ars esan, "thu fhèin 's i fhèin,


gus am faigh thu àite eile." Chaidh an duine dhachaigh agus cha robh e ach mì-thoilichte. 'S dh'innis e nach robh ... dhaibh a-staigh an turas a bh' aig an uachdaran ris, gum feumadh e a-nist a' clìoradh air falbh. "Agus 's fhad an-asgaidh agamsa," ars esan, "dha d' chuid suirghe," ars esan, "thu fhèin 's an mac an uachdarain," ars esan. "An-dà," ars ise, "ma bha e a' tighinn an seo," ars ise, "cha robh mise ag iarraidh air tighinn ann, agus carson nach robh e ga chumail aige?" ars ise. "Ach mas e mise 's coireach ris an sin," ars ise, "falbhaidh mise," ars ise, "agus cha ruig sibhse a leas carachadh." 'S e seo a rinn i. Dh'fhalbh i agus sgioblaich i i fhèin agus tharraing i air Glaschu. Bha i a' feuchainn am faigheadh i gu ruige Ameireaga. Bha soitheach ana shin 's i a' faighinn deiseil 's i a' falbh gu ruige Ameireaga, 's chaidh i far an robh an sgiobair. Agus dh'innis i dhan sgiobair gun robh i airson faighinn a-null gu ruige Ameireaga agus nach robh mòran airgid aice, agus dh'innis i dha reusan a b' fheudar dhi an taigh fhàgail, air sàilleibh mac an uachdarain. "À well," ars an sgiobair, "chan eil gin a phasaindearan agamsa a' dol a-null an-dràsta, cha chreid mi,"


ars esan, "agus bhon a tha an gnothach cho cruaidh sin ort," ars esan, "bheir mise a-null thu," ars esan, "agus bheir mi dhut càibinn pasaide an-asgaidh," ars esan. 'S ann mar seo a bha. Dh'fhalbh i 's ... a-null gu ruige Ameireaga. Agus nuair a ràinig i Ameireaga thall thuirt an sgiobair rithe, "Well, cha ruig thu a leas a dhol air tìr," ars esan, "an-dràsta," ars esan. "Thèid mi fhìn gu tìr," ars esan. "Tha mi a' smaointinn," ars esan, "gum bu chòir oifis a bhith an seo," ars esan, "airson luchd-seirbhis," ars esan. Agus chaidh an sgiobair air tìr, agus bhathar a' dol tron bhaile, 's cha robh e a' faicinn coltas oifis no sìon. Ach thachair an seo fear ris air muin eich. Agus aithnidhidh a h-uile fear fear-mara. Bhruidhinn e ris an sgiobair. Fhreagair an sgiobair e. "Cuin a thàna tu," ars esan, "a-staigh dhan phort a tha seo?" "Thàna mi a-staigh an-dè ann," ars an sgiobair, "Robh pasainderan agad a' tighinn a-nall?" ars esan. "Ò cha robh pasaindearan agamsa a' tighinn a-nall," ars esan, "ach aon nighean a bha a' tighinn airson cosnadh," ars esan. "À well," ars esan, "nach bochd nach robh mi beagan


na bu tràithe," ars esan. "'S ann a' coimhead airson searbhanta a tha mise," ars esan. "Agus an t-searbhanta a bh' agam," ars esan, "phòs i," ars esan, "agus tha mi gun searbhanta idir," ars esan. "Ò well," ars an sgiobair, ars esan, "tha i agamsa air bòrd fhathast," ars esan. "Cha d' rinn mi ach tighinn a-mach," ars esan, "feuch am faicinn an robh oifis an seo airson luchd-seirbhis," ars esan. "Ma chòrdas sibh fhèin," ars esan, "tha sin ceart gu leòr." "Chan eil fhios a'm ... chan eil fhios a'm nach eil mi lucky fhathast," ars esan. "Ò ma-thà," ars esan, "thèid agamsa air tuarastal a thoirt dhi," ors esan, "cho math 's a gheibh i ann an Ameireaga," ars esan. "'S e bancair a th' annamsa," ars esan, "agus tha am banca," ars esan, "pìos mòr on taigh," ars esan. "Cha bhi mi aig taigh ach aig ... aig oidhche," ars esan, "agus bidh mi a' toirt leam mo dhìnneireach," ars esan. "'S cha bhi sìon aice ri dhèanamh ach an taigh a chumail air dòigh," ars esan, "'s mo shuipeir a bhith deiseil aice nuair a thèid mi dhachaigh," ars esan, "'s mo bhraiceis sa mhadainn. Agus chan eil mi an taing tuarastal a thoirt dhi." "Well, ma-thà," ars an sgiobair, "thèid mise a-staigh far a bheil i," ars esan.


Dh'fhalbh an sgiobair a-staigh, 's ... "Chan fhaca mise," ars esan, "coltas oifis an seo," ars esan, "ach chunna mi coltas duine-uasail an siud," ars esan, "tha ag iarraidh searbhanta," ars esan. "Agus tha e ag ràdh gur e bancair a th' ann," ars esan, "nach bi sìon agad ri dhèanamh ach an taigh a chumail air dòigh," ars esan, "'s a bhiadh fhèin a dheasachadh, agus ma bhios tu deònach a dhol thuige," ars esan, "thalla." Ò bhiodh ise deònach falbh a dh'àite sam bith. Bha i coma ach àite air choireigin airson a' chiad start. Thàinig i a-mach còmhla ris an sgiobair. Agus chuir e fàilte oirre 's dh'innis e dhi an t-àite a bh' aige, gun robh e pìos mòr a-mach às a' bhaile seo. "Agus," ars esan, "'s e bancair a th' annam," ars esan, "agus bidh mi a' fàgail ... a' falbh sa mhadainn," ars esan, "ach bidh mi a' toirt leam mo dhìnneireach, agus cha bhi mi a' tighinn dachaigh," ars esan, "gu oidhche. 'S cha bhi sìon agadsa ri dhèanamh," ars esan, "ach mo bhiadh-sa a bhith deiseil nuair a thig mi," ars esan, "agus mo bhraiceis a's a' mhadainn," ars esan. "Agus chan eil duine ann," ars esan, "ach thu fhèin, agus chan fhaic thu duine," ars esan, "fad an latha. An t-searbhanta


bh' agams," ars esan, "bha i agam o chionn ùine mhòr," ars esan, "gus do phòs i," ars esan, "o chionn ghoirid an seo," ars esan. "Agus tha mi cinnteach gum bi thusa a' cur uidhireachd air," ars esan, "an toiseach," ars esan, "mar a bha i fhèin," ars esan. "Agus tu treis ann," ars esan, "cha chuir thu uidhireachd sam bith air," ars esan. Agus ... "Am biodh tu deònach," ars esan, "a dhol ... ?" Bhiodh ise deònach gu leòr falbh. "'S dè an tuarastal tha thu ag iarraidh, ma-tà?" Dh'innis ise. "Ò gheibh thu sin, ma-tà, a cheart tha thu ag iarraidh." Agus ... "Tha mi duilich," ars esan, "nach ... nach robh còmhdhail agam na b' fheàrr na pònaidh," ars esan. "Nam biodh fios a'm gun tachradh mo ghnothach rium cho math gu dearbh," ars esan, "bhiodh còmhdhail agam na b' fheàrr na seo," ars esan. "Ach co-dhiù," ars esan, "an conveyance a th' ann feumaidh tu a ghabhail," ars esan. "Ma tha lugaids agad," ars esan, "cuiridh sinn ann an àite am bi i sàbhailte gu leòr," ars esan, "gus an tèid mi fhìn ga h-iarraidh a-rithist." Ò cha robh lugaids aice ach baga. "Ò ma-thà," ars esan, "bheir mi leam am baga air mo


bheulaibh," ars esan. Agus ... Co-dhiù chuir an sgiobair air a chùlaibh air muin a' phònaidh i, 's thug e leis am baga air a bheulaibh, 's dh'fhalbh iad. Dh'fhàg e beannachd aca. Chaidh iad pìos mòr a-mach a's a' bhaile 's thàinig iad sin gu taigh. "Well," ars esan, "seo an taigh," ars esan, "agus thig a-nist air làr," ars esan. "Agus seas ana shin mionaid bheag," ars esan, "gus an cuir mise a-staigh am pònaidh," ars esan. Dh'fhalbh e 's chuir e a-staigh am pònaidh, 's thàinig e-nall 's dh'fhosgail e an doras. "Thig a-nist a-staigh," ars esan. "Dèan suidhe," ars esan. "Nì mi fhìn an gnothach a-nochd," ars esan. "Tha mi cinnteach gur e mi 's eòlaiche," ars esan, "agus 's dòcha gum bi thu fhèin a' dèanamh a' chuid as fheàrr sa mhadainn," ars esan. Thòisich e air dèanamh na suipeireach, 's nuair a ghabh iad an suipeir thuirt e rithe, "Thig a-nist a-nuas," ars esan, "agus gum faiceadh tu do rùm-cadail," ars esan. Chaidh i sìos còmhla ris. Sheall e an rùm dhi. "Well, son do rùm-cadail a-nist," ars esan, "'s cha bhi agad ach glas an doras," ars esan, "'s cha chuir sìon dragh ort gu madainn. Agus


tha a h-uile sìon ana shiud," ars esan, "agus èiridh tu fhèin sa mhadainn," ars esan, "agus nì thu am braiceis," ars esan. "Agus chì thu an còrr dhen taigh a-màireach," ars esan. Chaidh iad a chadal 's dh'èirich ise sa mhadainn 's rinn i am braiceis, 's chuir i air dòigh a dhìnneir-san 's e ga toirt leis. Agus ... "thig a-nist a-nuas an àird 's gum faiceadh tu an còrr dhen taigh," ars esan. Thug e thron taigh i air fad 's thug e dhi na h-iuchraichean. "Well," ars esan, "tha aon rùm ana shin, "ars esan, "agus cha tig thu na chomhair," ars esan. "Chan eil ann ach rudan ... pàipearan 's rud a bhuineas dhan bhanca," ars esan. "Chan eil airson gun tèid duine na chomhair." "Ò cha tèid gu dearbh," ars ise. "Agus tha seid eile," ars esan, "shìos ... an taobh shìos an taigh an siud," ars esan, "agus cha tèid thu na chomhair-san cuideachd," ars esan. "'S e olachan a th' agam ann," ars esan. Agus ... "Ò cha tèid gu dearbh," ars ise. "Cha tèid mise an comhair sìon dhe sin." Dh'fhalbh e, 's chaidh ise. 'S cha robh duine beò aice ga fhaicinn air ais no air aghaidh


Cha robh aice ach i fhèin, 's bha i a' faireachdainn na h-ùine fuathasach fada. Thug i trì latha, tha mi a' smaointinn. Dh'fhalbh i 's air an ceathramh latha 's chaidh i a-mach cuairt. Rachadh i pìos an taigh feuch gu dè chitheadh i. Ghabh i sìos 's thàinig i rathad an t-seid a bha seo, 's a Dhia bha i a' faireachdainn a leithid a dhroch fhàileadh às an t-seid. Dh'fhalbh i chun an dorais. Thug i putadh dhan doras a' dol ga fhosgladh, 's thuit a' chòmhla 's na h-ursachan ma claigeann. Sheall i, 's bha nighean òg ana shin a-staigh 's a gruag a' slaodadh rithe 's i marbh. "A Dhia," thuirt i rithe fhèin, "Seo an tè a phòs. Cinnteach gu leòr 's e seo pòsadh a bhios agamsa cuideachd." Thòisich i an seo feuch am faigheadh i an doras a thogail mar a bha e reimhe, 's bha an doras cho trom, 's a h-uile turas bha e gus 'ith shuas aice thuiteadh e oirre. Mu dheireadh thug i fairis. Ò cha robh aicese ach am bàs co-dhiù. Dh'fhalbh i suas. Thòisich i air cruinneachadh a h-aodaich, i a' dol a theicheadh. Ach smaointich i seo gun sealladh i a's an rùm a bha ... bha e ag iarraidh, gun a dhol na chomhair, on a rinn i an dàrna cuid gun robh cho math dhi a' chuid eile a dhèanamh.


Dh'fhalbh i 's dh'fhosgail i doras an ruma, 's nuair a dh'fhosgail i an rùm cha robh sìon an sin ach òr agus airgead. Dh'fhalbh i 's thug i h-aodach às a' bhaga 's lìon i am baga leis an òr, agus chàirich i air a muin e, 's tharraing i. Thàinig an sin an oidhche 's bha ise a' cumail air aghaidh 's cha robh fios aice co-dhiù bha i fada on bhaile no goirid dha. Ach thug i an seo an aire do sholas a' bhaile, agus rinn i leithid a thoileachadh ris an t-solas nuair a chunnaic i e. Agus nuair a chaidh i a-staigh ghabh i sìos chun a' chidhe, agus bha am bàta a thug a-null i 's i a' gabhail cargo aig a' chidhe, agus chaidh i a-staigh. "Hulò," ars an sgiobair, "bheil thu air am fastadh a chur dhachaigh mu thràth?" ars esan. "Tha," ars ise, "tha e coltach. Ach ma rinn thusa a-riamh e," ars ise, "feuch," ars ise, "am faigh thu àite dhòmhsa," ars ise. "Agus ge brith gu dè th' agamsa," ars ise, "'s leatsa an dàrna leth dheth," ars ise. "Ò cha ghabh mise," ars esan, "turas ris," ars esan. Dh'innis i dhan sgiobair mar a dh'èirich dhi 's mar a chunnaic i. "Ò well," ars esan, "nam biodh tu," ars esan, "gun ghnothach a ghabhail ris an òr," ars esan, "gheallainn-sa às a dheòidh," ars esan. "Ach tha mi cinnteach nach bi fada gus am bi an tòir ort," ars esan.


"Agus ge brith cà cuir mise thu," ars esan, "gheibhear thu," ars esan. Thòisich ise air rànaich. 'S nuair a chuala i seo ach leum a ghearradh a-mach air a' mhuir far an robh i. "Ò socair," ars esan. "Bheir sinn a-nuas na gillean," ars esan, "'S minig a bha plana math aig fear acasan," ars esan. Thug e suas na gillean gu deic. "Well, tha an leadaidh an seo a thug sinn a-nall," ars esan, "tha mi a' tuigsinn nach do chòrd an t-àite rithe," ars esan, "gum b' fheudar dhi teicheadh," ars an sgiobair, "agus cà ... bheil sibh a' smaointinn," ars esan, "cà cuireamaid i," ars esan, "nach fhaighte i," ars esan. Dh'fhan iad uile sàmhach. Thionndaidh fear aca. "Well, cuiridh mise i," ars esan, "ann an àite nach fhaighear i," ars esan, "ma riosgas i fhèin a dhol ann." "Riosgaidh mise," ars ise, "dhol a dh'àite sam bith. "Càit an cuir thu i?" ars an sgiobair. "Cuiridh," ars esan, "lower-idh sinn a-nuas an topsail," ars esan, "agus paisgidh sinn ann i," ars esan, "agus hoist sinn suas e," ars esan. "Ged a rannsaicheadh iad am bàta," ars esan, "cha rannsaich i na siùil." Bha seo ceart gu leòr. Lower-eadh a-nuas an topsail 's chuireadh i fhèin 's a baga ann,


's biadh còmhla rithe, 's chrochadh suas i far an robh mullach a' chruinn. Ach mun do shoilleirich an latha cò thàinig ach esan agus dithis poileasman còmhla ris. Ghabh e a-staigh. "Càit a bheil an leadaidh chòir," ars esan, "a thug thu thugamsa," ars esan, "'s a robaig mi? Cà 'l i agad?" ars esan. "Chan eil i agamsa," ars an sgiobair. "Tha i agadsa," ars esan, "agus lìbhrig seachad sa mhionaid i," ars esan. "Chan eil i agam," ars an sgiobair. "Chan fhaca mise i on a lìbhrig mi dhut fhèin i," ars esan. "Ò tha i air bòrd an àiteigin agad." "Ma tha i air bòrd," ars an sgiobair, "chan fhiosrach dhòmhsa a faighinn," ars esan. Thòisich rannsachadh air a' bhàta 's rannsaicheadh shìos is shuas 's cha d' fhuaradh sgeul oirre. Thionndaidh an sgiobair ris. "An-dà, gu dearbh," ars esan, "'s olc mo bharail ort," ars esan. "Tha e furasta gu leòr dhut a ràdh gun do robaig i thu," ars esan. "Ach mur an tionndaidh an nighean suas," ars esan, "coimhididh mi às do dheòidh," ars esan. "Ò robaig i mi ceart gu leòr," ars esan. "Ò tha sin furasta gu leòr dhut a chantail," ars esan,


"ach feumaidh gun tionndaidh an nighean suas," ars esan. Dh'fhalbh e fhèin 's na poileasmain. Bha ise ana shin shuas gus an robh am bàta deiseil a' falbh, 's nuair a bha, lower-eadh a-nuas i. Agus bha i an uair sin deònach roinn dhen òr a thoirt dhan sgiobair, 's cha ghabhadh an sgiobair sgillinn dheth. "Ach faodaidh tu ma thogras tu," ars esan, "rud a thoirt dha na gillean," ars esan. "'S iad a shàbhail thu agus cha bu mhise," ars esan. Well, thug i còig sòbharain am fear dhan a h-uile gin dhe na làmhan. Agus thàinig mo ghalad dhachaigh. Nuair a chuala mac an uachdarain gun tàinig i dhachaigh cha robh i milis a-riamh gu seo. Bha e ann an ath-oidhche. Cha robh ach gum feumadh e pòsadh sa mhionaid. "Gu dè," ars ise, "'s fheàirrde thu a' dol gam phòsadh-sa i" ars ise, "gun sìon an t-saoghal?" ars ise. "Chan fhaigh thu sgrios o d' athair. Chan fhuiling e d' fhaicinn." Ma thogair i bha e coma. 'S e bun a bh' ann, phòs e fhèin 's nighean an treabhaiche. Agus cha robh aige an uair sin ach fuireach còmhla rithe. Cha robh a chridhe aige aghaidh a nochdadh ri athair.


"Ò well," ars ise, "cho math 's gu bheil e a bhith gam choimhead-sa," ars ise, "cha chùm sin sinn," ars ise. "Feumaidh tu a-nist a dhol a dh'obair," ars ise. Cha robh obair ann ach rathad mòr a bha a' dol air aghaidh. Dh'fhalbh e chun an rathaid. Bha e ag obair an sin a' cuibhleadh bara. Rùisg air na casan aige 's thòc air na làmhan aige. Cha togadh e an dàrna cas na coise eile nuair a thigeadh e dhachaigh. "Seadh," ars ise, "dè mar tha an obair a còrdadh riut an sin?" "Chan eil ach meadhanach," ars esan. "Cha robh tuigsinn agamsa," ars esan, "gu dè rud a bh' ann an obair ann gu seo," ars esan. "Ò well," ars ise, "nach bu mhath dhut a-nist a bhith còmhla ri d' athair 's ri d' mhàthair," ars ise, "seach a bhith còmhla riumsa?" ars ise. "An-dà, Leabhara," ars esan, "tha cho math leam a bhith còmhla ri ... far a bheil mi," ars esan. "Ò ma-tà," ars isa, "cha chùm sin thu. Am biodh meas agad a-nist," ars ise, "air daoine a bhiodh ag obair," ars ise, "dhut fhèin?" ars ise. "À gu dearbh," ars esan, "tha mi a' smaointinn," ars esan, "ge brith gu dè gheibheadh iad," ars esan, "nach fhaigheadh iad an rud a choisinn iad," ars esan, "no an rud a b' airidh iad air," ars esan,


Bha i ga chumail a-mach a h-uile mac latha. Ach gu dè seo bha ach oighreachd bheag a bha ri taobh na h-oighreachd aig athair. Bha i fo thrustees, 's bha i gus a bhith air a sale-adh a-mach an latha bha seo. Agus dh'èirich ise sa mhadainn agus thug i a bhraiceis dha. "Well," ars ise, "cha tèid thu a dh'obair an-diugh idir," ars ise. "Thèid thu gu sale na h-oighreachd a tha siud," ars ise. "Agus tha mi cinnteach gu leòr gum bi d' athair air a son," ars ise, "on a tha i ri taobh na h-oighreachd aige fhèin," ars ise. "Ach ge brith," ars ise, "cò chuireas tairgse innte," ars ise, "bi thusa dà cheud os a chionn," ars ise. "À Dhia, m' anam," ars esan, "bheil thu airson mo chur ann am prìosan?" "Cha tèid thu am prìosan idir," ars ise, "ach gabh thusa mo chomhairle-sa." "Leabhara, gabhaidh mise do chomhairle, ma-thà," ars esan, "ged a rachainn dhan phrìosan fhèin." "Thalla, ma-thà," ars ise, "agus cuimhnich gun dèan thu an rud tha mise ag iarraidh," ars ise. Dh'fhalbh e. Cò aig a bha an tairgse a b' àirde innte ach aig athair. Agus bha e a' faighinn dàil bliadhna airson a pàigheadh. Chuir a mhac dà cheud os a chionn. Well, 's e an tairgse a b' àirde a dh'fheumadh iad a


ghabhail, agus thionndaidh e. "Well," ars esan, "bheil sibh a' dol a ghabhail tairgse an duine sin?" "Ò well, 's e an tairgse as àirde a dh'fheumas sinn a ghabhail," ars fear nan trustees. "Ò ceart gu leòr, ma-thà. Chan eil fhios am faigheadh sibh an tairgse cheunda tuilleadh oirre," e a' tionndadh. Agus chaidh iad far an robh an gille. "Well, feumaidh tusa pàigheadh mu ruith trì latha ma-thà," e a' tionndadh. "Ò well," ars an gille. "Cha do ruith na trì latha fhèin fhathast, ma-tà," ars esan. Chaidh e dhachaigh. Nuair a chaidh e dhachaigh dh'fhaighneachd ise dheth: "Seadh," ars ise, "bheil an oighreachd agad?" "Tha i fhathast agam co-dhiù. Cha bhi i fada agam," ars esan. Agus "Cò bh' air a son?" ars ise. "Bha m' athair," ars esan. "Cha ... Rinn mise an rud a dh'iarr thu orm, 's chaidh mi dà cheud os a chionn." "Ò rinn thu glè mhath," ars ise. "Dè an ùine," ars ise, "a th' agad," ars ise, "gus am feum mi a pàigheadh?" "Chan eil," ars esan, "ach trì latha." "Dè an ùine a bha d' athair a' faighinn?"


"Bha bliadhna," ars esan. "Ò seadh," ars ise, "'s chan fhaigheadh tusa ach trì latha. Well, cha do ruith na trì latha fhèin fhathast," ars ise. Làrna-mhàireach nuair a dh'èirich iad, cò thàinig ach na trustees. Dh'fheumadh e a shealltainn gun robh e responsible airson an oighreachd a phàigheadh, no gun robh i gus a bhith aig athair. Thàinig ise a-nuas. Bhuail i a cas ris an ùrlar. "Clìoraibh a-mach à seo," ars ise. "Dè an dragh tha sibh a' dol a chur ormsa le mo chompanach?" ars ise. "A rasgalaibh," ars ise, "cha do ruith na trì latha fhèin fhathast. Chan fhaigheadh esan ach trì latha," ars ise, "'s gheibheadh athair bliadhna. Nuair a ruitheas sin," ars ise, "thig sibh an uair sin." Cha robh aca ach tionndadh a-mach. "Ò well," arsa fear aca, "cha robh turas againn dragh a chur oirre. Tha i ceart gu leòr," ars esan. "Ach dòcha nach bi na trì latha fada a' dol seachad." Seo an treas latha nuair a dh'èirich ise, chuir i uimpe agus "Cuir a-nist ort," ars ise, "agus gum falbhamaid," ars ise, "a phàigheadh na h-oighreachd." Dh'fhalbh i agus dh'fhosgail i a' chiste agus thug i am baga às a' chistidh agus chàirich i air a muin e. Agus nuair a ràinig i bha na trustees roimpe agus athair.


Thionndaidh i airsan. "Seo," ars ise, "beir air a seo far mo mhuin," ars ise. Rug i air a' bhaga 's chuir i air a' bhòrd e. "Cunntaibh a-nist ur cuid fhèin a-mach às a sin," ars ise, 's i a' tionndadh. Agus thòisich iad air cunntais an airgid a-mach. Rachadh ... rachadh aig mo leadaidh air oighreachd eile a ghabhail. Agus nuair a chunnt iad a-mach an t-airgead, "Fhalbhaidh a-nist," ars ise, "seo m' àite-sa a-nist," ars ise, "'s gabhaibh a-nist an doras," ars ise, 's i a' tionndadh. Ò bha iad ag iarraidh mathanas oirre, 's "Well, cha b' airidh sibh air mathanas fhaighinn," ars ise. Bha e fhèin 's athair còrdte a-riamh tuilleadh, 's an dàrna h-aon a' dol air chèilidh air an aon eile. 'S nuair a bhàsaich an seann fhear bha an dà oighreachd aige nuair sin. Agus cha robh ... cha robh an treabhaiche an taing a bhith aig uachdaran tuilleadh. Agus sin mar a dh'èirich dhan ...
An ann aig Alasdair Mòr a bhiodh i sin?
'S ann.

