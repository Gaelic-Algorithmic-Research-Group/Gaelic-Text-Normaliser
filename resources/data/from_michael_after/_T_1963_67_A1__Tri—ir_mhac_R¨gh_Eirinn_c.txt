Informant : Mary Ann Maclnnis, Stadhlaigearraidh, South Uist.
Collector : D.A. MacDonald.
SA 1963/67 A1

Triùir mhac Rìgh Èirinn

Well, bha tighearna an siudach - 'S e Rìgh Èireann a chanadh iad ris. Chan eil fhios agamsa gu dearbh cò am bad dhe na h-eileanan a's a robh e a' fuireach - agus bha triùir mhac aige. Agus bha e glè mhath dheth, agus bha iad laghach ris na daoine. Ach dh'fhàs e fhèin uabhasach bochd an seo agus thàinig fear-sgile ga choimhead agus thuirt e ris gur e trì botail à tobar Thiobartain ann an deas-mheadhan an domhain mhòr a leighiseadh e. Well, dh'fhalbh am mac bu shine feuch am faigheadh e an t-uisge, agus chuir e e fhèin air dòigh agus dh'fhalbh e. Agus dè rinn e, an truaighe, ach gun deach e an lùib chailleachan-dubha, bana-bhuistrich, tha mi cinnteach, a' Ghàidhlig as fheàrr orra. Agus 's ann a chùm iad aca e. 'S bha e a' tarraing uisge 's a' nighe phoitean 's a' dèanamh a h-uile rud a b' urra dha dhaibh, agus cha d' fhuair e a-riamh às. Cha robh tuar tighinn. Well, o nach robh tuar tighinn air 's ann a dh'fhalbh an dàrna fear bu shine. Agus ghabh e §da§ a cheart rathad air a ghabh am fear bu shine, agus gur ann an lùib nan cailleachan-dubha a chaidh esan e fhèin. Agus bha an dithis aca ana shin. Cha robh tuar a' tighinn air a h-aon seach a h-aon aca. Thuirt am fear a b' òige an uair sin, "Well," ars esan, falbhaidh mise, "agus," ars esan, "nì mi an gnothach."


"Ò nach ann agad tha am beachd ort fhèin," ars a h-uile duine a-riamh ris a' ghille. "Ò," ars esan, "tha siud a bheachd orm fhìn co-dhiù," ars esan, "nach tèid mise an comhair àite sam bith," ars esan, "gus ruig mi an ceann-uidhe." Well, dh'fhalbh am fear a b' òige, agus tha ... chunnaic e a bhràithrean. Agus nuair a chunnaic e a bhràithrean thòisich iad air iarraidh air a dhol còmh riutha. "Cha tèid," ars esan. "Cha tèid mi nur comhair." Chùm e roimhe. Bha e a' cumail air fad na §h§ fad an latha gun tànaig beul na h-oidhcheadh, agus 's ann a thuirt e ris fhèin, 's e air tighinn gu craobhan mòra àrda, 's ann a rachadh e suas ann am meangan craoibhe agus chaidleadh e. Sreap e suas ris a' chraoibh agus chaidh e ann, dhan chraoibh. Ach cha robh e uabhasach fada a's a' chraoibh idir nuair a chuala e guth ag èigheach, "Thig a-nuas," còmh rium agus 's e do bheatha. "Ò cha tèid," ars esan, "mise nad chomhair. Cò thu?" "Tha mise," ars esan, "an guth, "gille math le Meangan Donn à Gleann na Coille Uaine." "Ò cha tèid mi idir leat," ars esan. "Ò thig a-nuas," ars am fear a bha shìos, "neo," ars esan, "bheir mise a-nuas thu ge b' oil leat." "Cha toir thu sin cuideachd," arsa §f§ arsa mac òg Rìgh Èireann." Cha tigeadh e a-nuas bìdeag dha. Mu dheireadh, 's ann a rug am fear a bha gu h-ìseal air a' chraobh agus chrath e i. Agus thuit esan na


thoitean beag pìos air falbh, agus rug e air. Agus 's e seòrsa de bhiast a bh' ann. 'S e mac rìgh fo gheasaibh a bh' ann fhèin. Agus thug e leis e, agus chaidh e air a chliathaich air an talamh. "Thalla a-nist," ars esan, "agus còta de ghaoisid mhòr fhada air. "Thig thusa," ars esan, "ana shiud," ars esan, "agus cuiridh mise seo thairis ort agus bidh thu glè §bh§ bhlàth." Agus bha e còmh ris fad na h-oidhcheadh, agus thàinig iad gus a bhith uabhasach fhèin rèidh. Agus dh'innis mac òg Rìgh Èireann a cheann-turais dha, agus thuirt e ris mar a dh'èirich dha a bhràithrean, 's mar a chaidh ... mar a chùm na cailleachan-dubha bha seo iad agus nach fhaigheadh iad às. "Well, ma-thà," arsa Meangan Donn - 'S e a chuala mise a bh' air co-dhiù - "Fàg ... Bheir mise leam thu an-diugh ... Falbhaidh mise 's tusa an-diugh," ars esan, "agus bidh sinn," ars esan, "ann an taigh an Ridire Bhàin, agus bidh sinn ann a-nochd. Agus thèid thusa a-staigh," ars esan, "agus §ca§ faighneachdaidh iad," ars esan, "cò leis thu, agus innsidh tu gur e gille math le Meangan Donn à Gleann na Coille Uaine. Co-dhiù dh'fhalbh iad. Ràinig iad taigh an Ridire Bhàin, 's dh'fhan iad ana shin an oidhche sin. 'S chaidh ... Mar a dh'iarr Meangan Donn air chaidh an gille a-staigh. Agus thuirt e ris ... riutha ... Dh'fhaighneachdadh cò leis e, 's dh'innis e gur e


gille math le Meangan Donn a bh' ann à Gleann na Coille Uaine. Well, bha e sin an oidhche sin 's fhuair e gabhail aige glè mhath, agus cha robh sìon a dhìth no dheireas air. Agus sa mhadainn an làirne-mhàireach dh'fhalbh iad. Chaidh mac òg Rìgh Èireann a-mach far an robh Meangan Donn. "Nist," ars esan, "bidh sinn a-nochd," ars esan, "ann an taigh an Ridire Dhuibh. Agus faighneachdaidh iad an aon rud dhìot, agus nì iad a §ch§ an aon rud riut," ars esan, "agus a rinn càch. 'S mur an dèan," ars esan, "sabaidichidh mise orra." Well, sin mar a bha. Dh'fhalbh iad, agus bha ... bha iad ann an taigh an Ridire Dhuibh an oidhche ... an oidhche sin. Agus chaidh an aon rud a dhèanamh riutha, agus dh'innis an gille gur ann le Meangan ... gille math le Meangan Donn a bh' ann à Gleann na Coille Uaine. Well, §ch§ bha iad an sin an oidhche sin, agus a's an làirne-mhàireach chaidh mac òg Rìgh Èireann a-mach gu Meangan Donn, agus thuirt e riutha gum biodh ann an taigh an Ridire Dhuinn, agus gur e sin an taigh, am fear mu dheireadh dhe na ridirean a bhiodh aig ... iad ann an oidhche sin, agus gun cumadh e ... gum falbhadh iad cho moch 's a b' urrainn dhaibh. 'S cha d' rinn iad ach falbh cho luath 's a bh' aca. Agus an oidhche sin, am beul dubh na h-oidhcheadh, ràinig iad mar a b' àbhaist, taigh an Ridire Dhuinn. Fhuair ... Dh'fhaighneachdadh an aon rud de mhac òg Rìgh Èireann, agus dh'innis mac òg Rìgh Èireann


gur e ... gur e gille math le Meangan Donn a bh' ann à Gleann na Coille Uaine. 'S fhuair iad an aon %welcome% 's a fhuair iad a's a h-uile h-àite eile, agus bha iad ana shin an oidhche sin. Agus a's a' mhadainn an làirne-mhàireach - Bha taigh goirid dhan chaolas. Agus bha aige ri caora ... ri caora a cheannach ... fhaighinn, agus bha leth na caorach aige ri thoirt dhan osdraids ... agus §bh§ an taobh a-bhos, agus bha an leth eile aige ri thoirt dhi air an taobh thall, air chor agus gun toireadh i a-null agus a-nall e. Agus §fh§ rinn iad seo. Fhuair iad a' chaora 's rinneadh dà leth air a' chaoraich agus fhuair a' chaora ... an osdraids leth na caorach air an taobh a-bhos agus dh'fhalbh iad. 'S nuair a ràinig iad an §ca§ an caisteal, no an taigh mòr a bh' ann - chan eil fhios agamsa gu dearbh. Cha chuala mi ach gu §tai§ gur e taigh a bh' ann - 's a chaidh iad suas chun ... chun an taighe airson iuchraichean an tobair fhaighinn, agus nuair a ràinig iad, bha an nighean a bha a' cumail nan iuchraichean na cadal. Agus cha robh ach gun deach mac òg Rìgh Èireann a-staigh 's ràinig e rùm a's an robh an nighean 's bha an nighean na cadal. Agus thachair gnothach an sineach, agus cha robh ... Fhuair e na h-iuchraichean co-dhiù. Agus nuair a fhuair e na h-iuchraichean 's a fhuair e na trì botail a lìonadh thill e, agus thug e


an leth eile dhan osdraids dhen chaoraich ... dhen chaoraich dhan ostraids agus nuair a dh'ith i, sia dh'fhalbh iad, agus chaidh e air tìr far a ... a's a' bhàgh a's na dh'fhàg e, agus bha mac... bha gille math le Meangan Donn ga fheitheamh. "Crath a-nist," ars esan, "an gille, "fear dhe na botail sin ormsa." 'S nuair a chrath e fear dhe na botail air a' ghille, chaidh an gille na ... Bha an §du§ bha Meangan Donn na ghille bu bhrèagha a chunnaic e a-riamh. Agus... "Bidh tusa a-nist," ars esan, "a' gabhail do rathaid," ars esan, "mar a thàna sinn, agus," ars esan, "tha mise a' dealachadh riut. Chan eil an còrr," ars esan, "dhe a ghnothach-sa riut tuilleadh. 'S tha mi a' toirt mòran taing dhut," ars esan, "gun tug thu mise bho na geasaibh ghrànda a bh' orm. Agus," ars esan, "'s e na cailleachan-dubha a chuir orm e. Agus cùm thusa a-nist dhachaigh," ars esan, "agus cuimhnich," ars esan, "nach tèid thu an comhair nan cailleachan-dubha, agus gun toir thu ... gun seachain thu," ars esan, "do bhràithrean." "Nì mi sin," ars an gille. Well, dh'fhalbh mac òg Rìgh Èireann, 's bha e an oidhche sin ann an taigh an Ridire Dhuinn. Ò dh'fhàg mi dìochuimhne a-nist. Dè fhuair e a's an taigh ach buileann cruithneachd agus botal fìona agus calman. Dh'fhàg mi siud a-nist an dìochuimhne, ach ...

's thug e leis iad. Agus ann an taigh an Ridire Dhuinn cha robh fhios gu dè an toileachadh a rinn iad ris an fhìon, agus 's ann a chùm iad aca ... Dh'iarr iad am botal fìon, agus thug e dhaibh e. Agus chùm e roimhe an làirne-mhàireach gus na ràinig e taigh an Ridire Dhuibh. Agus ò nuair a chunnaic e a' tighinn ach am botal ... tha ... am buileann cruithneachd 's ann a ghabh iad fhèin nòisein mòr dhen bhuileann chruithneachd, agus 's ann a dh'iarr iad air a' ghille am biodh e cho math 's gun toireadh e dhaibh am buileann cruithneachd, gun robh e uabhasach feumail dhaibh pèin. "Ò well," ars an gille, ars esan, ars an gille, "nì mi sin," ars esan. 'S dh'fhàg e a-nist aca am buileann cruithneachd. 'S a's a' mhadainn an làirne-mhàireach dh'fhalbh e mar a rinn e, cho moch 's ga b' urrainn dha, agus ràinig e taigh an Ridire Bhàin. 'S nuair a chunnaic an Ridire Bàn an calman agus e cho brèagha 's e cho snog agus e cho math gu ... gu ceilearadh, 's ann a dh'fheumadh e an calman a chumail aige. Agus chùm e aige an calman. Agus dh'innis e ... Fhuair iad an uair sin a-mach gur e mac òg Rìgh Èireann a bh' ann. Agus dh'innis e ann an taigh an Ridire Bhàin a h-uile sìon mar a dh'èirich dha athair agus mar a bha bochdainn athar, agus mar a dh'èirich dha bhràithrean, agus gun robh §to§ ... g' ann a dh'iarraidh an uisge a chaidh e.


Well, cha d' rinn e ach cumail air an uair sin chun an taighe. 'S nuair a bha e a' tighinn seachad air taigh nan cailleachan-dubha, gu dè bha a bhràithrean ach a's an tobar. Agus thug iad bhuaithe na botail agus dhochainn iad e agus mhill iad e, agus chuir iad dhachaigh a thaigh nan cailleachan-dubha e leis an uisge. Bha e ana shin. Bheil athair ... Thugadh an t-uisge dha ... do Rìgh Èireann, ach ma thug cha dèanadh e sìon a dh'fheum dha, o nach §t§ o nach d' fhuair e on fhear a thug dhachaigh e. Agus thòisich iad an uair sin air cruinneachadh sluagh na rìoghachd mu ... na h-oighreachd mun cuairt, feuch an robh duine ann a fhuair e no thug dhachaigh e. 'S cha robh duine a bheireadh dha e o nach robh ... o cha robh e a' dèanamh sìon a dh'fheum dha. Agus thuirt seann duine dhe na bh' ann riutha, ars esan, "Tha gille," ars esan, "ann an taigh nan cailleachan-dubha 's cha do dh'iarradh fhathast e. 'S ma bhios sibh cho math," ars esan, "agus gun cuireadh sibh daoine ga iarraidh," ars esan, "feuch," ars esan, "gun tighinn e." Agus rinneadh sin. Chuireadh an duine, .. na daoine a dh'iarraidh a' gille, 's thàinig mac òg Rìgh Èireann dhachaigh. 'S dh'innis e mar a dh'èirich dha a bhràithrean 's mar a rinn iad air. Agus thug e an t-uisge dha athair, 's cha robh aon chnead air athair.


'S ann a dh'fheumte an uair sin clann ... an dithis bhràithrean a chrochadh agus a mharbhadh. Agus fhuair mac òg Rìgh Èireann an uair sin a h-uile sìon a bhuineadh dha athair, agus fhuair e an oighreachd agus a h-uile rud a bh' ann. Ach, well a-nist, mar a dh'èirich dhan nighinn. Dh'fhàs an nighean trom, agus thog i ... dh'fhalbh i às an eilean. Agus bha i a' chiad oidhche ann an taigh an Ridire Dhuibh no an Ridire ... mar ... mar a bha ... bha an gille. Agus chunnaic i am botal fìon. Tha e coltach nach tràghadh am botal fìon idir. "Ò," ars ise, "cà 'n fhuair sibh am botal fìona?" 'S dh'innis i ... iad dhi gur ann aig gille math le Meangan Donn a fhuair iad am botal fìona. "An-dà," ars ise, "'s e mo bhotal fìon-sa a th' ann," ars ise, "'s tha mi ga thoirt leam." "Ò mas e a h-e," ars iadsan, "thoir thusa leat e." Thug i leatha am botal fìona. Chùm i aice am botal fìona agus a's a' mhadainn an làirne-mhàireach rinn i air taigh an Ridire ... An Ridire Dubh a bha siud. 'S e an Ridire Donn. Agus nuair a ràinig i taigh an Ridire Dhonn gu dè a chunnaic i air a' bhòrd ach gum b' e am buileann cruithneachd. "Ò," ars ise, "cò thug dhuibh am buileann cruithneachd a tha seo," ars ise, "no cò às a thàinig e?" ars ise. "'S ann leamsa a tha e."


"An-dà thug," ars iadsan, "gille math le Meangan Donn à Gleann na Coillle Uaine a thug dhuinn am botal ... tha, am buileann cruithneachd." Agus "Ò," ars ise, "'s e mo chuid-sa a th' ann," ars ise, "agus tha mi ga thoirt leam." "Ò mas e a h-e," ars iadsan, "chan eil sinne ga §gh§ ga chumail bhuat." Well, dh'fhalbh e ... i làirne-mhàireach cho moch 's ga b' urrainn dhi, agus tharruing i air taigh an Ridire Bhàin. Agus nuair a ràinig i taigh an Ridire Bhàin leum an calman air a gualainn agus thòisich e air ceilearadh. Agus dh'fhaighneachd ... cò thug dhaibh ... tha .. an calman. 'S dh'innis iad sin a-nis gur e mac òg Rìgh Èireann a thug dhaibh ... dhaibhsan an calman, agus gur ann aig ... mar a fhuair ... mar a chaidh an calman a thoirt air ... mar a thug e dhaibh an calman agus mar a dh'innis e gur ann ag iarraidh uisge ... trì botal a dh'uisge tobar Thiobartain a bha e ann an deis-meadhan an Domhain Mhòir, agus gun a chuir e am botal dhe sin air Meangan Donn, agus gur e mac rìgh a bh' ann, ach nach robh fhios aigesan cò e, agus gun tuirt e ... ach gur e mac rìgh fo gheasaibh a bh' ann. Agus chùm an nighean oirre an uair sin gus an d' fhuair e taigh ... tha ... Dè a-nist? ... rìgh Èireann, gun d' fhuair i taigh Rìgh Èireann, 's phòs i fhèin 's mac òg Rìgh Èireann.


Agus sin agad a-nist mar a dh'èirich dhaibh. Sin na chuala mise dhith.
$DAM$ Ò well. 'S e sgeulachd mhath fhèin a tha sin. Agus 's ann aig ur n-athair a chuala sibh i.
$MAM$ 'S ann.
$DAM$ Uhuh.
$MAM$ Dìreach aig m' athair.


