Informant : D.J. Stewart, Stilligarry, South Uist
SA 1975/35 A1
Collector : D.A. MacDonald
AT 325

Stòiridh mu dheidhinn Sgoil-dhubh

Well, bha siodach ann o chionn fada fear agus bean. Agus bha aon leanabh gille aca agus bha iad a' saoiltinn mòran, mòran dheth. Cha robh ann ach an aon leanabh uile gu lèir. Ach bha e na sgoileir ainmeil fhèin math. Agus bha e seo a' tighinn suas gu aois a bhith a-mach às an sgoil. Ach cha robh sìon a dh'fhor na nòisein fon ghrèin aige de dh'obair air an t-saoghal idir. Agus 's e cruiteir a bha na athair. Bha e seo sia bliadhna deug a dh'aois agus thuirt a mhàthair ris latha, "Ò ghràidhein," ors ise, "bho nach eil sìon a nòisein agadsa de dh'obair an talmhainn còmh ri d' athair b' fheàrr dhut feuchainn a-mach feuch am


faigheadh tu obair a choireigin a fhreagradh ort fhèin." "Well, ma-thà," ors esan. Tha mi a' falbh a-màireach feuch am faigh mi obair." Bha e na sgoileir eagalach fhèin math. Well, dh'fhalbh e. Agus shiubhail e a-mach às a' bhaile. Agus nuair a chaidh e pìos mòr a dh'astar thachair %gentleman% ris air pònaidh. "Cà 'l thu a' dol 'ille?" orsa fear a' phònaidh. "Tha mi," ors esan, "a' dol feuch an lorg mi obair. Chan eil sìon a nòisein fearainn annam, ach tha sgoil mhath agam." "Ò bheil?" ors an duine. "Tha," ors esan. "Leughaidh mi," ors esan, "ceart cho math ri sagart agus ri ministear sam bith."


"Ò ma tha," ors an duine, "cha bhidh gnothach ach agam riut idir. 'S e gille gun sgoil tha dhìth ormsa a's ... an obair a th' agam." Ò well, ghabh e aithreachas mòr, an gille, airson gun do dh'innis e gun robh sgoil cho math sin aige. Thionndaidh e an t-seacaid agus thionndaidh e an ceap agus gheàrr e tarsainn air pàirc arbhair. Agus bha e ron phònaidh air direct eile dhan rathad. Thachair e ris a' phònaidh. Stad am pònaidh. "Cà 'l thu a' dol, 'ille? orsa fear a' phònaidh. "Tha mi a' dol," ors esan, "feuch an lorg mi obair an àite a choireigin." "Bheil sgoil agad?" ors esan. "Ò chan eil," ors esan. "Sin an aon rud tha ceàrr orm. Cha dèan mi m' ainm fhèin." "Nach dèan, a ghràidhein?" ors esan.


"Cha dèan." "Sin," ors esan, "an duine bha dhìth ormsa. Sin an duine bha a dhìth orm. Fastaidhidh mise thu. 'S e %library% a th' agam 's chan eil mi airson gun leugh duine sam bith aon fhacal dhen na th' agam a's na leabhraichean ach mi fhìn." "Ò ma-thà," ors esan, "'s mise am fear sin. Cha leugh mise sìon à leabhar sam bith. Cha dèan mi m' ainm." "Fastaidhidh mise thu. Thig air mo chùlaibh," ors esan, "air muin a' phònaidh. Chaidh e air a chùlaibh. Chaidh e dhachaigh leis a' ghille. "Well," ors esan ris a' bhean, "tha mi air fear fhaighinn a fhreagras orm. Cha dèan e ainm fhèin. #Chan eil# facal sgoileadh aige." "Fuathasach math," ors a' bhean. "Tha sin math.


Bha iad fuathasach math dha. Agus bha an gille h-uile latha a's na leabhraichean agus bha e a' dustadh 's a' glanadh 's a' cumail air dòigh na leabhraichean. %At the same time% bha e a' leughadh nan leabhraichean 's ag ionnsachadh dè bh' annta. Ach an seo an ceann na bliadhna chaidh e dhachaigh air %holidays%. Agus bha athair a-staigh na chruiteir bochd agus bha each aig athair ri reic air an fhèill, feuch am faigheadh e beagan airgid airson an taigh a chumail. "Well," ors esan ri athair, "cha toir sibh each an taighe chun an t-%sale% idir, chun na fèilleadh idir. "Dè 'd eile a bheir mi thuige?" ors athair. "Cha toiribh an t-each idir thuige. Fàgadh sibhse an t-each aig an taigh. Ach a's a' mhadainn a-màireach latha na fèilleadh rachadh sibhse a-mach chun an dorais agus


bidh each romhaibh aig an doras cho brèagha 's a bhios aig an fhèill, agus each a nì airgead." "Bheil thu ag ràdh?" ors athair. "Tha," ors esan, "agus bidh e a-staigh an oidhche sin air ais far na fèilleadh agus bidh an t-airgead agaibhse." Well, seo mar a bha. Chaidh iad a chadal. Agus a's a' mhadainn, latha na fèilleadh, sheall am bodach a-mach an dèidh na %breakfast% agus bha each brèagha, brèagha, blàr le casan geala 's blàr geal mu aodann na sheasamh aig an doras. Dh'fhalbh am bodach bochd a's an each agus srian às. Chaidh e air muin an eich chun na fèilleadh. Ach #an-dà#, cha robh e fad sam bith air an fhèill nuair a thàinig duine-uasal na rathad. "Tha beothach brèagha seo ga reic agad," ors e "Tha," ors am bodach.


"Dè tha thu ag iarraidh air?" "Tha mi ag iarraidh," ors am bodach "dà fhichead punnd Sasannach air." "'S e mo chuid e," ors esan. "'S e mo chuid e." Cheannaich e an t-each gun fhacal. Phàigh e an t-each dhan bhodach, dà fhichead not. Dh'fhalbh e leis an each. Chaidh am bodach bochd dhachaigh 's an t-airgead aige. Ach cha robh an gille aige. Dh'fhalbh am fear a cheannaich an t-each chun na ceàrdach air an rathad leis an each agus shìn e ris a' ghobha. "An e cruidheadh a tha a dhìth ort?" ors an gobha. "Chan e," ors esan. "Dè 'd eile a tha a dhìth ort?" "Tha," ors esan, "teallach dearg. Dèan dearg, dearg #pinns# a's an teallach agus cuiridh tu a thaobh gu taobh thro theanga an eich a tha seo e dhòmhsa e."


"Thro theanga an eich?" ors an gobha. "Seadh," ors esan, "thro theanga an eich." Dh'fhalbh an gobha agus fhuair e bior fada caol iarainn. Bha e gu math biorach. Chuir e dhan teallach e agus rinn e gu math dearg e. Agus nuair a bha e dearg a's an teallach thàinig an gobha a-mach leis. Agus Agus nuair a bha an teanga na làimh a-mach à beul an eich agus an gobha a' dol a chur ann a' bhior dh'fhalbh an t-each na eun dha na speuran. Dh'fhalbh am fear a cheannaich e na sheabhag dha na speuran agus gu ruige an eòin. Thuit an seo an t-eun beag a bha sna speuran ann am fàinne ann an uchd nighean bheag a bha a' buaicheallachd. Thuit an seabhag na fhireannach, às a dheoghainn. "Cia dhomh," ors esan, "am fàinne." "An dearbh fhèin, chan fhaigh," ors an nighean.


"'S ann à flathanas a thuit e thugamsa." "Chan ann," ors esan, "ach 's leamsa am fàinne." "Chan ann," ors ise, "ach 's leamsa am fàinne a thuit thugam à flathanas agus chan fhaigh thusa e." Rug e air an nighinn a' dol às lùib an fhàinne. Agus leum am fàinne na shìlein eòrna air a' chnoc. Agus leum am fear a bha ga thoirt bhuaithe na chirc a' dol a dh'ithe an t-sìlein eòrna. Agus leum an t-sìlein eòrna na chat agus spìon e an ceann far na circe agus mharbh e i. Mharbh e a mhaighstir, am fear aig a robh na buistrichean. Chaidh an gille dhachaigh an oidhche sin agus bha e a-staigh còmh ri athair 's ri a mhàthair agus an dà fhichead not aig athair. Agus an làirne-mhàireach dh'fhalbh e gu taigh a mhaighstir agus thug e a's a h-uile leabhar


riamh a bha sa %library% aige agus thug e dhachaigh iad. Agus bha iad aige fhèin. Bha iad a' dèanamh beòshlaint %for life% air a sin fhad 's bu bheò e.

Sgoil-dhubh! Buisteachd!

