Informant : Peter MᶜCormick, Hacleit, Benbecula
SA 1966/88 B5
Collector : D.A. MacDonald.

An triùir bha cho glic ris an triùir a bha cho gòrach. AT1450

Bha gille tuathanaich ann o chionn fada. 'S e tuathanach beag a bh' ann fhèin. Agus bha e an àm pòsadh. Bha aon tè, eil fhios agad, bha fhios aige gun robh dùil aige dhèanadh i a phòsadh dha agus bha car de spèis aige dhi. An oidhche a bh' ana seo 's ann a thuirt e ris fhèin, "Uèl," ars esan, "tha mi a' falbh," ars esan, "agus tha mi a' dol," ars esan, "a dh'fhaighneachd am faigh mi i dha h-athair 's dha màthair. Thug e leis pige beag bìdeach de dh'uisge-beatha agus chaidh a chun an taighe. Cha robh a-staigh ach i fhèin 's a h-athair 's a màthair. Agus ò uèl, drama mu chuairt co-dhiù. Agus dh'fhaighneachd e dhith, dhe a h-athair 's dhe a màthair mu dheoghainn an nighean fhaighinn airson a pòsadh. Dh'fhalbh a h-athair a-mach às an taigh agus cha tuirt e guth. Agus bha cruach-mhònadh a-muigh agus sheas e ann an aghaidh na cruaiche-mònadh. Dh'fhalbh a màthair a-mach an ceann greise 's cha tuirt i guth agus sheas i còmhla ris a' bhodach.


An ceann greise dh'fhalbh an nighean a-mach agus bha i fhèin na seasamh còmhla ris ... a h-athair 's ri a màthair agus cha tuirt iad ris gheibh i thu gus nach fhaigh. "Ò uèl," ars esan - Bha esan a-staigh leis fhèin co-dhiù 's thuirt e, "Tha iad seo," ars esan, "gòrach co-dhiù. Agus tha mi a' dol a dh'fhalbh a-nist," ars esan, "feuch am faigh mi triùir a tha cho glic ris an triùir a tha cho gòrach." Agus nuair a chaidh e a-mach às an taigh, bha iad a' caoineadh an aghaidh na cruaiche-mònadh. Agus, "Dè tha ceàrr?" ars esan. "Thu fhèin a' toirt air falbh na h-ighinn againn." Cha tuirt e an còrr riutha 's dh'fhalbh e. Ann an toiseach an latha aig sia uairean sa mhadainn tràth chunnaic e triùir a' treabhadh agus trì càraidean aca. "Uèl," ars esan, "tha mi a' dol far a bheil iad seo." Tha mi a' cur Beurla a-staigh gun teagamh, ach chan eil e gu diofar. "Tha mi a' dol far bheil iad son," ars esan, "airson b' fheuch gu dè na daoine a th' annta." Dh'fhalbh e suas agus nuair a ràinig


e iad thuirt e riutha gun robh latha math ann. Cha tuirt duine aca guth ris. Bha e a' dol mu chuairt ana shin agus cha tuirt duine guth ris fad an latha. "Uèl," ars esan ris fhèin, "tha sibhse," ars esan, "nas gòraiche na an fheadhainn a dh'fhàg mi às mo dheòidh," ars esan. "Chan eil fhios a'm," ars esan, "dè seòrsa daoine a th' annta." Tha .... Nuair a sguir iad feasgar co-dhiù agus a thug iad an acainn far nan each thuirt a' chiad fhear ris, "Uèl," ars esan, "nam biodh ... na bheil agam fhìn a-staigh," ars esan, "a-muigh," ars esan, "dh'fhiathaichinn an srainnsear." Thuirt an ath fhear, "Uèl," ars esan, "nam biodh agam fhìn ... na bheil agam fhìn ri dhèanamh a-staigh," ars esan, "deiseil," ars esan, "dh'fhiathaichinn fhìn e." Thuirt an ath fhear, "Uèl," ars esan, "o nach eil sìon agamsa ri dhèanamh a-staigh," ars esan, "fiathaichidh mise an srainnsear." Bha sin ceart gu leòr co-dhiù. Dh'fhalbh


e còmhla ris an fhear mu dheireadh. Nuair a ràinig e an taigh bha boireannach mòr brèagha a-staigh reimhe agus i a' cur poit air an teine. Agus thuirt e ris fhèin. "'S e siud an tè a dhèanadh an deagh bhean dhomh." Bha bodach na shuidhe air an taobh thall dheth agus thuirt e ris, "Cha ghabh sin dèanamh," ars esan. "Seo ag innseadh gun robh fiosachd aige. Thàinig tè eile a nuas agus chuir i poit eile air an teine agus thuirt e ... thuirt i ... Thuirt esan ris fhèin, "Seo an tè a dhèanadh a' bhean dhomh." "Faodaidh sin tachairt," ars am bodach. Agus thàinig an uair sin tè ... Thàinig i a-nuas a-rithist a' chiad tè agus chuir i poit eile air an teine agus thuirt esan ris fhèin, "Tha a' phoit a tha seo glè bheag airson an teaghlaich." "Gabhaidh sin leasachadh," ars am bodach. Am bodach ga fhreagairt a h-uile turas. Chaidh iad suas chun a' bhùird co-dhiù agus bha iad a' gabhail am bidhe agus bha iad a' dol a ghabhail am bidhe agus cha robh esan a' gabhail gearradh.


"Siuthad," ars am bodach, "Gabh do bhiadh." "Cha ghabh mi gearradh," ars esan, "gun am faigh mi a-mach," ars esan, "dè a' mhìnig a bh' aig a h-uile facal a chunna mi an-diugh agus gu dè a thachair o mhadainn aig sia uairean sa mhadainn," ars esan. "Och," ars esan, "na cuireadh sin dragh sam bith ort. Thàna tu sa mhadainn tràth," ars esan, "far an robh sinne," ars esan, "agus 's e triùir chlann ridire a th' annainn. Agus a' chiad fhear a bhruidhinn riut," ars esan, "'s e am fear bu shine. Agus fhuair sinn òrdan," ars esan, "o ar n-athair, nuair a dh'fhàg e an saoghal, nuair a bhithte ag obair a bhith ag obair agus gun bhith bruidhinn idir. Thuirt esan riut nam biodh aige fhèin a-muigh na bheil a-staigh gum biadhaicheadh e srainnsear. Tha sin a' mìnigeadh," ars esan, "'s e bu shine," ars esan, "agus tha ar màthair marbh. Agus bha toil aige ... toil aige a tìodhlacadh nuair a bhiadhaicheadh e srainnsear. An ath fhear a bhruidhinn riut," ars esan, "'s e bu ... an ath fhear bu shine. Tha bean òg aige," ars esan


agus tha i uabhasach fhèin gòrach," ars esan, "Ma dh'fhaoidte gur ann an treathlaich a gheibh e i còmhla ris a' chloinn nuair a thèid e dhachaigh. Agus cha bu toigh leis thusa a thoirt chun an taighe agus a leithid sin a thachairt. Agus 's mise am fear as òige," ars esan, "agus o nach robh sìon agamsa ri dhèanamh," ars esan, "dh'fhiathaich mi chun an taighe thu. Thàinig a' bhean agam," ars esan, "a-nuas an toiseach agus thuirt thusa riut fhèin gura h-i a dhèanadh an deagh bhean dhut. Thuirt mise nach gabhadh siud tachairt, gur e a' bhean agamsa a bh' ann. Thàinig an nighean agam an uair sin a-nuas," ars esan. "Chuir i air poit," ars esan, "agus thuirt thusa riut fhèin, "Seo an tè as fheàrr uile gu lèir." Thuirt mise gum faodadh sin tachairt. Agus," ars esan, "thàinig i an uair sin a-nuas," ars esan, "agus poit eile aice agus chuir i air an teine i agus thuirt thusa riut fhèin, "Tha a' phoit a tha siud glè bheag airson an teaghlaich." Agus thuirt mise gun gabhadh sin leasachadh. Ghabhadh e sin," ars esan, "tuilleadh a chur innte, agus faodaidh tu do bhiadh a ghabhail,"


ars esan. "Agus a-màireach," ars esan, "tha sinne nar triùir chlann ridire ana seo," ars esan, "agus tha rìgh a's an àite agus cha ... cha chuirear gu bàs gu bràth e ach le ceist. Agus tha againn ri falbh a-màireach feuch an cuir sinn gu bàs e leis a' cheist. Agus fuirich thusa ana seo gun till mise. Làrna-mhàireach dh'fhalbh iad an dèidh am bidhe 's a h-uile rud a bh' ann. Dh'fhalbh iad agus chaidh iad gu taigh an rìgh. Bha an rìgh ana sin nuair a ràinig iad agus thuirt e ... thug e dhaibh obair. Chaidh a' chiad fhear a-mach na threabhaiche. Chaidh an ath fhear a-mach na ... Bha e a-staigh ann ... a's a chidsin. Agus chan eil fhios a'm dè an obair a bh' aig an fhear eile, chan eil cuimhne agam. Ach co-dhiù am fear a bha a' treabhadh co-dhiù thòisich e air cur dheth a sheacaid agus a pheiteag 's gam bualadh ris an talamh. Agus an rìgh a bh' ana seo 's ann le ceist a bha ... a bhiodh e marbh mur a §f§ freagradh e ceist. Agus chaidh an rìgh a-mach agus ghabh e amharas air an duine agus


thuirt e ris, "Dè tha ceàrr ort?" "Uèl," ars esan, "tha peiteag a seo," ars esan, "a dh'fhàg mo mhàthair agam agus seacaid a dh'fhàg m' athair agus chan eil fhios a'm cò as càirdiche dhomh." "Ò luidealaich," ars esan, "nach eil fhios agad gun e, seachaid d' athar is càirdiche dhut." Bha sin seachad. Agus bha am fear eile ann an sabhal agus bha e ag obair air bualadh a' mhullaich 's a' bualadh a h-uile rud a bh' ann. Chan eil tartaraich fhios gu dè an tartaraich a bh' aige. Chaidh an rìgh far an robh e. "Dè tha ceàrr ortsa?" "Uèl," ars esan, "chan eil sìon a dh'fhios a'm," ars esan, "co-dhiù tha an t-adhar os do chionn nas àirde na an talamh fodha." "Och," ars esan, "a luidealaich, nach eil fhios agad gur e an t-adhar os do chionn as àirde." Uèl, am fear a bha a-staigh a's a ... còmhla ris a' chòcaire, fhios agad, bha e a' cluinntinn a h-uile rud. Agus chuala e gun robh - 'S ann an sabhal a bha iad a' fuireach - gun robh an sabhal a' dol na theine feadh na h-oidhche



gun do thuig an rìgh cò an fheadhainn a bh' ann. Agus chaidh iadsan a chadal. Chaidh iad a-null dhan t-sabhal agus theich iad feadh na h-oidhche agus chaidh an sabhal na theine agus thuig iad gun do thuig an rìgh cò an fheadhainn a bh' ann. Agus chùm iad rompa a-riamh agus ann am madainn thràth ràinig iad bùtha bheag agus bha iad a' reic deiseachan seòladairean. Agus fhuair iad deiseachan seòladairean. Agus bha fhios aca gum biodh an tòir nan deòidh. Thuig an rìgh an gnothach glè mhath an rud a bh' ann agus dh'fhalbh e air an tòir o nach d' fhuair e marbh san t-sabhal iad. Bha e a' smaointinn an toiseach gum biodh iad marbh. Chaidh e na theine. Chùm e air an tòir. Agus dh'fhalbh iadsan agus chunnaic e an coidse aig an rìgh a' tighinn agus chaidh iad gu craoibh agus thòisich iad ri sabaid mun chraoibh. Agus nuair a bha an rìgh a' dol seachad sheall e air na daoine a bh' ann, seòladairean. "Dè," ars esan, "na daoine a th' annaibhse?" ars esan.


"Tha," ars a' chiad fhear, "craobh an seo a dh'fhàg ar n-athair againn agus tha sinn a' feuchainn ri a roinn" "Dè," ars an rìgh, "na dh'fhàg e agadsa dheth?" ris a' chiad fhear. "Na bha gu h-àrd 's gu h-ìseal dhith." Bha a' chraobh aige uileag. "Agus gu dè," ars esan, "na dh'fhàg e agadsa dhith?" "Na bha ùr is crìon innte," ars esan. Chaidh seo seachad cuideachd. "Dè," ars esan, "na dh'fhàg e agadsa dhith?" "Na bha cam is dìreach dhith," ars esan. "Uèl, chan urra dhòmhsa," ars an rìgh, "a ghràdh nach eil a' chraobh leibh uileag," ars esan. Agus tha mise ullamh. Dhealaich mise riutha.

