Informant : Mrs. Peggy MacDonald, Connel
Collector : D.A. MacDonald
SA 1965/137 B3

Fear a dh'fhalbh a dh'iarraidh fhortain AT 566

Fear ... Balach a bha siud 's dh'fhalbh e a' dol a dh'iarraidh an fhortain. Agus bha e a' falbh na bha roimhe de latha agus cuid mhath dhen oidhche. Agus ràinig e an sin taigh agus bhuail e aig an doras. Agus ghlaodh am fear a bha a-staigh, "Thig a-staigh ... thig a-staigh, a bhalaich," ars esan. "'S math a tha fhios agam ceann do sheud 's do shiubhail." Agus thug e dha biadh is leaba. Agus a's a' mhadainn, "Uèl, a-nist," ars esan, "tha dà bhròig agam ana seo," ars esan, "agus tha mi a' dol gan toirt dhut," ars esan, "agus fuirichidh tu aig taigh mo bhràthar a-nochd," ars e fhèin, "agus cuiridh tu an cùlaibh ri an aithne 's an aghaidh air an eòlas 's bidh iad agam fhìn a-nochd fhathast." An cuala thu i sin a-riamh?
$DAM$ Cha chuala.
Agus dh'fhalbh e, agus bha e a' falbh cuid mhath dhen oidhche agus ràinig e an taigh a bha seo. Ghlaodh e, "Thig a-staigh, a bhalaich," ars esan. "'S math tha fhios a'm ceann do sheud 's do shiubhail." Agus chaidh e a-staigh agus thug e dha biadh 's deoch. Agus a's a' mhadainn làrna-mhàireach thug e bogsa beag às a phòca. "Seo a-nist," ars esan, "tha triùir bheaga ruadh an sin," ars esan, "'s chan eil nì a dh'iarras tu orra a dhèanamh nach dèan iad. Agus bidh thu aig taigh mo bhràthar a-nochd fhathast." Uèl, dh'fhalbh e, 's bha e a' falbh fad an latha


's cuid a dh'oidhche 's ràinig e an seo an t-àite-se. 'S chunnaic e an seo dithis a bha seo a' coiseachd mun cuairt a's an tràigh ... pàirc. Agus chaidh e a-staigh. "Uèl," ars am fear a bha sin, "Nan robh nì a tha ... an rud a tha a-staigh air a dhèanamh," ars esan, "dh'fhiathaichinn srainnsear." Thuirt am fear eile, "Nan robh na bheil a-staigh a-muigh," ars esan am fear eile, "dh'fhiathaichinn-sa srainnsear." Agus cha robh aige ach falbh. Agus 's e sin gun robh a' bhean aig an fhear eile ri dochann a h-uile oidhche nuair a rachadh e dhachaigh, agus a' bhean aig an fhear eile marbh, agus nan robh i air a tìodhlacadh bha e a' dol a dh'fhiathachadh an t-srainnseir. Uèl, dh'fhalbh am balach, agus bha e a' falbh. Ach bha seo %concert% mòr a' dol a bhith ann, agus dh'iarr e air an triùir bheaga ruadha deise brèagh, brèagha as urrainn e fhaighinn. Agus rinn iad sin, agus dhreas e e fhèin 's chaidh e chun a' phòsaidh a bha seo. Agus seo 's ann a ghabh an leadaidh a bha seo nòisein dheth. Agus co-dhiù, bha an triùir bheaga ruadha," ach ge brith dè mar a fhuair ise grèim air an triùir bheaga ruadha, ghoid i air iad. Agus cha robh nì aige an uair sin. Ach dh'fhalbh e a sheòladh. Bha an triùir bheaga ruadha air falach air. Agus chaidh am bàta an sin a reigeadh. Agus fhuair e gu eilean. Agus cha robh e ach a' dol mun cuairt an sin, a' leagail chraobhan, 's a' dol mun cuairt. Bha mòran de dh'ùbhlan 's de ghnothaichean ann.


Agus bha e a' coimhead feuch am faigheadh e bàta a bheireadh chun a ... air an aig e. Agus m' anam! Rug e an seo air ubhal agus dh'ith e i. Agus dh'fhàs adharc mhòr air a cheann. Agus rug e an seo air tè eile agus thuit an adharc dheth. Fhuair e bogsa an seo agus chuir e na h-ùbhlan a bha seo ann. Agus bha e a' coimhead. Ach fhuair e an seo bàta a chuir air tìr e a's a' cheart spot às a dh'fhalbh e. Agus rinn e suas air an taigh, an tè a' ghoid am bogsa air. Agus thòisich e air reic nan ùbhlan. 'S bha ise 's a ceann a-mach air uinneig, agus thug e dhi tè dhe na h-ùbhlan a bha seo. Dh'ith i iad, 's dh'fhàs dà adhairc mhòir oirre. Cha b' urrainn dhi a ceann a thoirt a-staigh. "Dad," ars esan. Ghnog e iad. Ò leig i na creachan 's leig i na h-èigheannan. "Ò," ars esan, "rinn thu rudeigin nach ... nach urrainn dhaibh tighinn a-mach." "Cha do rinn mise sìon." "Rinn." Thug e gnogag eile dhi. "Dearbh rinn," ars esan. "Tha iad agamsa," ars ise. "Ò feumaidh tu am fear sin a thoirt seachad," ars esan. Ach co-dhiù fhuair i an seo am bogsa agus thug i dha e. Thug e an seo ubhal dhi 's thuit na h-adhaircean dhith. Dh'fhalbh e an uair sin agus thug e dhachaigh ... thug e aghaidh air an dachaigh, agus dh'fhalbh e.

