Informant : Donald Mackay, Aird a' Mhachair, S. Uist.
Collector : D.A. MacDonald
SA 1966/99 A10

An Tàillear 's an toll-guail.
AT 835A*

A's an t-seann aimsir bha tàillear san Eilean Sgitheanach 's cha bhiodh iad an uair sin ach an taigh a's am biodh tàillearachd aca ri dhèanamh bha iad a' cur fios air an tàillear. Agus bha an tàillear, dh'fhàs e cho eòlach san Eilean Sgitheanach, agus bha e uabhasach dèidheil air deoch. Thàinig e an seo dhachaigh. Bha e a' bruidhinn air naidheachdan bha e a' cluinntinn 's a h-uile taigh a's an robh e mu dheidhinn Ghlaschu. "Nach fheàrr dhut fhèin," ars a mhàthair, "'s tu air airgead a dhèanamh a-nist, nach tèid thu fhèin a Ghlaschu?" 'S ann a dh'fhalbh an tàillear làrna-mhàireach leis an stìomair a Ghlaschu. Nuair a ràinig an stìomair Glaschu, bha mòran de Sgitheanaich ag obair air a' cheidhe ana shin, agus dh'aithnicheadh a h-uile duine an tàillear. Rinn iad a leithid a thoileachadh ris an tàillear. Thug iad a thaigh-seinnse e, 's bha iad a' toirt dha dhramannan. "Feumaidh sibh," ars an tàillear, "àite fhaighinn dhòmhsa," ars esan, "a's am fan mi fhad 's bhios mi an seo." "Ò gheibh sinn sin." Agus dh'fhalbh iad suas leis gu taigh a bha seo a's an robh ban-Sgitheanach. 'S ann leatha bha an taigh.


Agus gheibheadh an tàillear fuireach ana shin fhad 's a thogradh e. Agus thug iad a-mach leotha air ais e. Chaidh iad a thaigh-seinnse 's thòisich iad air òl ana shin. Mar bhios an deoch, co-dhiù, nuair a ghabh iad an deoch bha duine 's duine a' tràghadh air falbh. Mu dheireadh thall, cha robh duine aig an tàillear bhochd ach e fhèin. Agus dh'fhalbh e, agus cha robh fhios aige cò an taobh a bha e a' dol. Bha e cho dona leis an deoch. Agus ràinig e suas taigh-guail a bha shuas aig Maryhill, toll-guail, agus chaidh e na shìneadh ri taobh craoibh agus chaidil e. An oidhche sin bha Sgitheanach is Èireannach a' dol air sioft dhan toll-ghuail. Agus nuair a bha iad a' dol seachad air, "Ò Dhia," ars an Sgitheanach, "seall," ars esan, "an tàillear fear a mhuinntir an Eilein Sgitheanaich," ars esan. "Chunnaic sinn a-raoir e." "Bheir sinn leinn," ars an t-Èireannach, "sìos dhan toll-ghuail e." Thug iad leotha an tàillear sìos co-dhiù. Bha an tàillear na chadal leis an deoch. Chuir iad ann an oiseann shìos e. Dh'fhalbh iad a dh'obair dhan toll-ghuail. Nuair a bha an sioft aca seachad am feasgar sin thuirt an Sgitheanach ris an Èireannach. "'S fheàrr dhomh," ars esan, "a dhol agus an tàillear a dhùsgadh."


"leig thusa leamsa," ars an t-Èireannach, "'s thèid mise ga dhùsgadh. Fan thusa am falach." Bhiodh lampaichean a's na cip aig na gualadairean an uair ud. Chaidh an t-Èireannach far an robh an tàillear 's dhùisg e e. "Ò Dhia," ars an tàillear, "cà bheil mi? Cà bheil mi?" ars esan. "Tha thu," ars an t-Èireannach, "ann an Ifrinn." "A Dhia," ars an tàillear, "cuin a thàna mi ann?" ars esan. "Bha mi," ars esan, "a's an Eilean Sgitheanach 's thàna mi a Ghlaschu," ars esan." Agus bha mo mhàthair ag ràdh rium a-riamh," ars esan, "ma seachnainn an deoch g' ana seo a landainn." Agus "Och," ars an t-Èireannach, "bidh thu math gu leòr ana seo. Dè," ars esan, "an obair a chòrdadh riut ana sheo?" ars an t-Èireannach. "Uèl," ars an tàillear, "nuair a bha mi air an taobh eile," ars esan, "'s ann nam thàillear a bha mi." "Uèl," ars an t-Èireannach, dìreach thug e meas dhà no trì de phocannan. "Bi briogais agad," ars esan, "deiseil a-nochd," ars esan, "aig sin uairean." Thòisich an tàillear air dèanamh na briogais. Bha a' bhriogais deiseil. "'S fheàrr dhuinn a-nist." Nuair a thàinig sia uairean, "'S fheàrr dhuinn a-nist," ars an Sgitheanach, "'s an tàillear a dhol far a bheil e."


Agus dè a bh' aca ach botal uisge-bheatha. Agus chaidh iad suas far an robh an tàillear. Lìonadh glainne mhòr uisge-bheatha dhan tàillear. "Cha ghabh, cha ghabh, cha ghabh," ars an tàillear, "agus gur e an deoch a chuir an seo mi," ars esan. "Thod!" ars an t-Èireannach," ars esan. "Deoch gu leòr an seo." Thòisich iad air an tàillear gus an robh e cho dona leis an deoch a' dol a dh'Ifrinn 's a bha e a' falbh às. Cha do rinn iad ach thog iad eatarra e 's thug iad dhan taigh a's ... na ban-Sgitheanaich e. Chuir iad dhan leabaidh ana shin e. Agus nuair a dhùisg an tàillear sa mhadainn an làrna-mhàireach chunnaic e am bàta air an tàinig e shìos aig a' cheidhe. Cha do rinn e ach èirigh bog balbh, 's ghabh e dìreach sìos na broinn 's shuidh e innte. Cha do chairich e a-riamh aiste gus do ràinig e an t-Eilean Sgitheanach. Chaidh e dhan eaglais Didòmhnaich. Bha am ministear an sin a' searmonachadh air gnothach ... searmonachadh air an t-saoghal eile 's air an droch àite 's na deagh ghnìomhan a dh'fheumadh duine a dhèanamh airson fuireach às. Ach dh'èirich an tàillear na sheasamh. "Ist! Ist!" ars esan. "Agus dùin do bheul," ars esan,


"Chan eil e leth cho dona 's a tha thu ag ràdh," ars esan. "Mise a bh' ann," ars esan, "'s fhuair mi biadh is deoch ann."

