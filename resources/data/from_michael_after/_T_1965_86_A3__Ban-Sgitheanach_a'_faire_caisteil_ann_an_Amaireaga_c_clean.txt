Nighean a dh'fhalbh às an Eilean Sgitheanach co-dhiù agus chaidh i a-null a dh'Ameireagaidh feuch am faigheadh i cosnadh. Agus bha i treis thall co-dhiù agus fhuair i seo gum faigheadh i àite ann an caisteal a bh' ann. Agus chaidh i chun a' chaisteil co-dhiù agus thachair an duine òg rithe a bha sineach a's a' chaisteal agus dh'fhaighneachd e dhith an ise an tè bha airson na h-obrach agus thuirt i gura h-i. "Tha obair agamsa dhut gun teagamh," ars esan, "ma dh'fhuiricheas tu innte," ars esan, "agus chan eil càil agad ri dhèanamh," ars esan, "ach suidhe," ars esan, "san t-seann chaisteal mhòr a tha thall ana seo," ars esan. "Agus gheibh thu," ars esan, "coinnlean agus gheibh thu leabhraichean a bhios tu a' leughadh fad na h-oidhche. Chan eil an còrr agad ri dhèanamh agus faodaidh tu," ars esan, "cadal fad an latha." "Ò glè mhath," ars ise. "Nì mise sin." A' chiad oidhche bha i ann fhuair i coinnlean agus lasadh i a' chiad tè agus bha aice ri


fuireach gu madainn gun tilleadh esan a-nall bhon chaisteal aige fhèin. Bha i a' dol ana shin 's bha i a' leughadh 's suas an seothach mu dhà no trì sa mhadainn chuala i turbadaich. Cha robh fhios aice dè an rud a bh' ann. Bha i a' sìor leughadh. Chan eil fios a'm dè na leabhraichean a bha i a' leughadh co-dhiù, ach ò cha do chuir e ... ghabh i sìon a dh'eagal. Agus an ceann treise mòire às a dheòidh sin nochd ... dh'fhosgail an doras agus nochd bodach liath a-staigh thron doras. Agus sheall ise air. Agus "Na gabh eagal," ars esan, "tha mi a' tuigsinn," ars esan, "gur e boireannach tapaidh a th' annad." "Ò chan eil eagal sam bith ormsa," ars ise. "Dè an duine thu fhèin?" "Well," ars esan, "on a bhruidhinn thu," ars esan, "tha mi a' dol a dh'innseadh dhut dè an duine a th' annam," ars esan. "Bheil fhios agad," ars esan, "an gille òg a dh'fhastaidh thusa ana seo," ars esan, "agus tha thall a's a chaisteal a tha siud?" "Tha," ars ise. "Sin agad," ars esan, "mac dhòmhsa," ars esan. "Agus tha iomadach nighean," ars esan, "a ghabh


an obair agadsa ana seo reimhe," ars esan, "agus bha mise a' nochdadh a h-uile h-oidhche," ors esan, "agus nuair a bha iad gam fhaicinn," ars esan, "bha iad a' tuiteam marbh. Ach on a tha thusa nad ... cho tapaidh sin," ars esan, "tha mi a' dol a dh'innseadh dhut a h-uile sìon a th' agad ri dhèanamh," ars esan. "'S e mo mhac a tha siud thall," ars esan, "a's a' chaisteal eile," ars esan. "Agus chaidh mise a mharbhadh a's a' chaisteal a tha seo," ars esan. "Agus chaidh mo thìodhlacadh ann an gnoban beag," ars esan, "dà shlat dheug an taobh a-muigh dhen doras," ars esan. "Tha e na ghnoban beag gorm," ars esan. "Agus tha drong òir," ars esan, "an tìodhlacadh," ars esan, "fon staidhridh shìos ana seo - 'S e staidhre chloiche a th' ann - agus tha clach mhòr fhlat air a muin," ars esan. "Agus canaidh tu ri m' mhac a-màireach nuair a chì thu e," ars esan, "mo chnàmhan-sa a thogail às a sin," ars esan, "agus mo thìodhlacadh a's a' chladh nàdarra," ars esan, "agus a dhol chon na cloiche a tha seo," ars esan, "agus an drong a thoirt às," ars esan, "agus gach treas bonn dhe na bheil innte," ars esan, "'s ann leatsa a tha e," ars esan. "Agus ma nì e sin,"


ars esan, "cha bhi tathaich air a' chaisteal tuilleadh," ars esan. "Ach mur an dèan," ars esan, "bidh an tathaich mar a bha i a-riamh. Agus faic fhèin a h-uile sìon air dòigh," ars esan, "nuair a thig mo mhac sa mhadainn." Ceart gu leòr bha an gnothach sin 's dh'fhalbh am bodach. Làrna-mhàireach co-dhiù thàinig e ... mac a' bhodaich a-staigh, am fear a bha sa chaisteal eile. "Tha mi a' tuigsinn," ars esan, "g' eil thu beò." "Ò tha mi beò gun teagamh," ars ise, "ach cha robh dùil agadsa gum bithinn beò nuair a chuir thu an seo a-raoir mi," ars ise. "Feumaidh," ars esan, "gur e boireannach tapaidh a th' annad." "'S e," ars esan ... ars ise. "Thàinig," ars ise, "d' athair a-raoir ann an seo," ars ise, "mu dhà no trì uairean sa mhadainn," ars ise. "Chuala mise," ars ise, "turbadaich 's mi a' leughadh," ars ise, "agus dh'fhosgail e an doras," ars ise, "agus cha do ghabh mise eagal sam bith reimhe," ars ise. "Agus bhruidhinn e rium agus bhruidhinn mi ris," ars ise. "Agus thuirt e riumsa," ars ise, "gum bu tusa a mhac a dh'iarr ormsa.


tighinn an seo agus gun deachaidh esan a mharbhadh a's a' chaisteal a bha seo agus gun deachaidh a chorp a thìodhlacadh dà shlat dheug a-mach dhen doras a tha a-muigh an sin," ars ise, "ann an gnoban beag gorm agus thusa a-nist a dh'fhaighinn dhaoine agus a chnàmhan a thogail agus a chur ann an cistidh agus tìodhlacadh nàdarra a dhèanamh dha a's a' chladh. Agus nuair a bhiodh an tìodhlacadh seachad," ars ise, "thu a dhol sìos gu bonn na staidhreadh agus a' chlach mhòr fhlat a bha seo a thogail agus gun robh drong òir an tìodhlacadh ana sin. Agus tha gach treas bonn dhe na bheil a's an drongaidh leamsa," ars ise, "Agus mur an dèan thu sin," ars ise, "bidh an tathaich air a' chaisteal mar a bha e a-riamh. Agus dèan thusa an rud a thogras tu fhèin," ars ise, "ach siud an na h-òrdain a fhuair mise o d' athair." "Glè mhath," ars esan. "Gabhaidh mise leis an rud ... na h-òrdain a tha sin," ars esan. Chaidh e chun a' chnuic co-dhiù agus fhuair e


daoine agus thog e cnàmhan athar às a sin agus chuir e ann an cistidh e agus thìodhlaic e e. Agus nuair a thill iad thog iad an drong òir agus dhìol e gach treas bonn air a' bhan-Sgitheanaich agus thill i dhachaigh agus bha i beairteach a-riamh. Dhealaich mise rithe. 'S e Sgitheanach a dh'innis i siud dhomh a-rithist.

Seadh dìreach. Dè an t-ainm a bh' air an fhear sin?
Ò chan eil cuimhne a'm air an-diugh.
Ò tha i math cuideachd.

