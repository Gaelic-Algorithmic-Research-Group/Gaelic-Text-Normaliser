Informant : Peter MᶜCormick, Haicleit, Benbecula.
SA 1965/84 A3.
Collector : D.A. MacDonald

A 901 Am fear a rinn dà dheagh bhean dhen dà dhroch bhean

Bha gille ... Bha gille tuathanaich ann o chionn fada agus bha e airson pòsadh. Agus bha fhios aige fhèin cà rachadh e nam faigheadh e i ri pòsadh. Nighean bodaich a bh' ann agus nighean caillich. Cha robh aige ach e §fhè§ i fhèin. Latha dhe na lathaichean dh'fhalbh e agus chuir e air airson gun rachadh e ga h-iarraidh airson a pòsadh. A bha seo glè mhath. Ghabh e chun an taighe. Bha am bodach ag obair air buain a' choirce. Dh'iarr e air a' bhodach suidhe agus gun gabhadh e smoc. "Ò cha shuidh," ars am bodach, "chan urra mi. Tha mi ro thrang." "Carson nach suidh thu?" ars esan. "Ò," ars esan, "chan urra dhomh suidhe." "Ò," ars esan, "suidh thusa," ars esan, "agus mise a' dol a dh'iarraidh na h-ighinn agad ri pòsadh." "Ò well," ars am bodach, tha sin math gu


leòr," ars esan, "agus bhithinn-sa glè thoilichte," ars esan, "ged a gheibheadh tu i ri pòsadh 's tusa a gheibh an droch nighean," ars esan. "Ò suidh thusa," ars esan. "Ò," ars esan, "cha leig an t-eagal leam," ars am bodach. Thug e air co-dhiù gun do shuidh e agus ghabh iad smoc. Agus bha an dithis acasan a-staigh, am màthair 's an nighean agus bha iad a' coimhead a-mach air an doras nuair a bha iadsan a-staigh a' gabhail smoc. "Thugainn a-nist," ars esan, "suas chun an taighe," ars esan, "agus mise a' dol a dh'iarraidh na h-ighinn agad ri pòsadh." "Ò tha an t-eagal orm," ars esan, "a dhol suas," ars am bodach. "Tha an gnothach glè chruaidh orm a-staigh," ars esan. "Ò," ars esan, "feumaidh tu a dhol suas," ars esan, "mum faigh mise an nighean." "Well, 's e seo mar a bhitheas," ars am bodach. "Falbhaidh mi còmh riut," ars esan. "Agus nuair a dh'iarras tu an nighean ri


pòsadh," ars esan, "diùltaidh mise i. Agus nuair a dhiùltar mise an nighean tha an gnothach cinnteach," ars esan, "gum faigh thu i. Bidh iad nam aghaidh uileag," ars esan. "Agus sin mar a bhios an gnothach," ars esan. "Agus na gabh eagal sam bith nach ... nach eil mise coma ged a gheibheadh tu i." Dh'fhalbh iad le chèile agus ghabh iad suas. Ò cha robh ann ach taigh mì-dhòigheil co-dhiù. Cha robh being ann ach planca agus bha cliabh aig ceann a' phlanca a ... a bhiodh aca ag obair air mòine no rudeigin. Thàinig am bodach a-staigh agus shuidh e air a' chliabh agus ghabh an gille òg suas agus shuidh e air a' phlanca. Ò nighean a' bhodaich, thòisich i air càineadh a h-athar. "Carson," ars ise, "nach do shuidh sibh a-nuas, athair, gun a bhith nar suidhe air a' chliabh?" Agus fhuair am bodach a-nuas an uair sin air a' phlanca ri taobh athar. Thòisich iad air dèanamh biadh agus neo-ar-thaing nach robh iad brèagha ris a' ghille òg. Rinneadh am biadh co-dhiù agus chuireadh a-null gu seòrsa de bhòrd iad.


Thug am fear sin làmh air drama, agus thug e a' chiad tè dhan chaillich agus tè eile dhan bhodach. Agus dh'innis e an uair sin ceann a sheud 's a shiubhail, "Agus," ars esan ris a' bhodach, "bu toigh leam an nighean agad fhaighinn ri pòsadh," ars esan. "Chuala mi gun robh i glè mhath," ars esan, "agus tha beagan de dh'eòlas agam ort." "Ò ge brith gu dè a bheir mise seachad," ars esan, "cha toir mi seachad an nighean. 'S ann a th' innte nighean ro mhath dhòmhsa." "Ò dùin do bheul," ars a' chailleach, "carson nach fhaigh e i, mac tuathanaich? Gheibh e an nighean gun teagamh," ars ise. "Dùin thusa do bheul." "Ò well," ars esan, "ma tha sibh pèin deònach," ars esan, "tha mise deònach gu leòr," ars am bodach. Chaidh an gnothach a chur air n-adhart agus rinneadh am pòsadh. Bha am bodach mar a bha e a-riamh ag obair agus thug esan leis an nighean agus chan fhaca iad a-riamh iad gu ceann bliadhna a-rithist ann a's t-fhoghar. Thàinig e fhèin


gus a bhean a choimhead air a' bhodach 's air a' chaillich. Bha am bodach a' buain a's a cheart àite a's an robh e an-uiridh leis a' chorran agus ghabh an nighean dhachaigh còmhla ri a màthair agus ghabh esan sìos far an robh am bodach. Dh'iarr e air a' bhodach suidhe. "Cha shuidh," ars am bodach, "mi idir." "Bheil thu am-bliadhna mar a bha thu an-uiridh?" "Tha," ars am bodach, "mur a bheil nas miosa." "Suidh thusa 's gabh smoc. Cuiridh mise air dòigh sin." Ghabh e smoc co-dhiù. "Thugainn a-nist," ars esan, "suas chun an taighe." "Ò cha tèid mi dhachaigh idir," ars esan. "Ò well," ars esan, "falbhaidh tu còmhla riumsa a dh'olc no dh'èiginn," ars esan, "agus feumaidh tu a dhol dhachaigh." Nuair a chaidh iad suas chun an taighe bha an dithis a bha sin a's an doras nan coinneamh agus dh'fhaighneachd iad dhiubh, "Cà 'l sibh a' dol an-dràsta," gu faramach an aghaidh a' bhodaich agus a' ghille. Dh'fhalbh e agus ghabh an gille a-staigh agus


bha slatan caol shìos an ceann shìos an taighe, a bhiodh a' dèanamh cliabh no rudeigin, agus rug e air tè dhe na slatan agus dhochainn e a bhean a-mach air an doras leis an t-slait agus rug e an uair sin air a' chaillich mhòir agus leag e air an ùrlar i agus fhuair i na stèaraidhean. Agus leum a' chailleach mhòr a-null agus rug i air an duine agus chuir i a dhà làimh ma amhaich 's phòg i e. "M' eudail bheag," ars ise, "cha do rinn thusa a leithid siud a-riamh ormsa," ars ise. Agus dh'fhalbh an gille dhachaigh às deòidh na mnatha agus chan eil fhios gu dè cho math 's a bha a' chailleach dhan bhodach. Cha leigeadh i leis boinne uisge a bhualadh air tuilleadh fhad 's a bha i ann. Agus bha iad fhèin gu math rèidh agus rinn e dà §dhro§ dheagh bhean dhen dà dhroch bhean. Dhealaich mise rithe.

$DAM$ Glè mhath. 'S cà 'n d' fhuair sibh i seo?
$PMᶜC$ Ò ghràidhein, chan eil cuimhne a'm.
$DAM$ An ann ... 'S ana an seo fhèin a chuala sibh i.
$PMᶜC$ 'S ann, o chionn fada

