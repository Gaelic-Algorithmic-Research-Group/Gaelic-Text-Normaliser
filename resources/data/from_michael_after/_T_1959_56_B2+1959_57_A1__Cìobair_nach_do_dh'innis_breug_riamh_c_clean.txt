cf. AT 889
Informant : Angus MacLellan, Frobost
Collector : Calum I. MacLean.
SA 1959/56 B2

Cìobair nach do dh'innis breug riamh.

'S e tuathanach mòr a bha seo, agus bha e aig sale latha bh' ana sheo. Agus bha fear eile, tuathanach eile a' tighinn dachaigh còmhla ris, fear Robastanach. Bha iad a' bruidhinn air luchd-sheirbhis 's cho doirbh 's a bha e dhaibh an t-àite a chumail; agus an t-airgead a bha iad a' cur a-mach mum faigheadh iad a h-uile sìon a sheatladh, nach biodh mòran aca fhèin. "Ò well," ars an tuathanach. "Tha seirbhisich glè mhath agam fhìn," ars esan. "Ach tha mi a' smaointinn," ars esan, "nach biodh e na chall sam bith gu dè gheibheadh deagh sheirbhiseach. Chuireadh e a-staigh riut e," ars esan. "Tha seirbhiseach agam fhìn, Dòmhnall an Cìobair, a-muigh a's a' mhonadh," ars esan, "agus 's e seirbhiseach cho dìleas 's a chunna mi a-riamh do mhaighstir," ars esan, "agus cho fìrinneach," ars esan, "nach do dh'innis breug a-riamh," ars esan. "Ho!" ars am fear eile. "Bha dùil a'm a-riamh," ars am fear eile, "gun robh thu glic gu seo. Fear nach do dh'innis


breug riamh. Sin am fear nach eil ann." "Well, tha siud aon fhear," ars esan, "nach dèanadh breug ged a bhiodh e fhèin a's a' choire. Ghabhadh e ris a' cheart cho plèin," ars esan, "agus ged a bhiodh fear eile ann." "Ò nach fhan thu sàmhach," ars esan. "'S dòcha nach robh reusan aige air breugan a dhèanamh. Nam biodh, dhèanadh e iad a cheart cho math ri fear eile. Cha dèan fear sam bith breug fhad 's a fhreagras an fhìrinn." "Well, co-dhiù a fhreagras e no nach freagair," ars am fear eile, "nam biodh iad uile agamsa luchd-seirbhis coltach ris dh'fhaotainn falbh dhan Spàinn," ars esan, "fad a' gheamhraidh. Cha bhiodh sìon a dh'eagal orm gun tachradh sìon ceàrr." "Leabhara," ars am fear eile, "cuiridh mi fichead not dhut air a' gheall," ars esan, "gun dèan e na breugan nam làthair riut." "Well, tha e riut ma-thà," ars esan. "Feuch a-nist e," ars esan. "'S ioma uair a dh'fheuch mise e," ars esan, "'s cha d' fhuair mi breugach fhathast e." "Well, ma-thà," ars esan, "leig thusa leis," ars an Robastan, "agus thèid mise a-null latha air choireigin air an t-seachdain seo tighinn," ars esan.


air an t-seachdain seo tighinn," ars esan. Cha robh iad ach ann an nàbachd a chèile, an dithis aca. "Agus feuchaidh sinn e," ars esan. "Ò ceart gu leòr," ars am fear eile. Bha Dòmhnall an Cìobair bha e a' suirghe air banchaig a bh' aig an Robastanach, agus bha fhios aig an Robastanach air a seo glè mhath. Agus thuirt e ris a' bhanchaig an latha bh' ana sheo. "B' fheàrr leam," ars esan, "a Mhàiri, gun dèanadh tu an rud a dh'iarrainn ort." "An-dà, nì mi sin," ars ise, "mas a h-urra mi." "'S urrainn," ars esan, "thèid agadsa air a dhèanamh," ars esan. "Tha geall mòr," ars esan, "eadar mi fhìn," ars esan, "agus mo nàbaidh thall an seo," ars esan, "agus ... mu dheidhinn Dhòmhnaill, an Cìobair," ars esan. "Agus tha stocainnean briogais-glùine agam fhìn ana shiud," ars esan, "agus cha robh iad a-riamh orm. Agus theirig a-mach," ars esan, "dhan mhonadh, ars esan. "Gabh leisgeul g' ann a' dol a choimhead bheathaichean a tha a-muigh a's ... a' mhonadh a tha thu, agus thèid gu Dòmhnall iad," ars esan. "Agus tha fhios a'm fhìn gum bi e glè mhòr aige. Agus ge brith gu dè bhios ... bheir e dhut," ars esan, "na


gabh sìon bhuaithe," ars esan, "ach caora dhubh a th' aige," ars esan, "a's an treud," ars esan. "Agus tha am maighstir," ars esan, "a' creidsinn uabhasach innte," ars esan, "g' eil i na beathach fuathasach lucky air treud. Agus 's i an aona bheathach a dh'fhaighneachdas e dheth nuair a thig e gu baile," ars esan. "Agus ma bheir thu bhuaithe a' chaora dhubh," ars esan, "bidh dìreach an gnothach againn." Dh'fhalbh Màiri agus chùm i a-mach. Bha i a' coimhead feuch am faiceadh i coltas Dhòmhnaill. Ach chunnaic i seo Dòmhnall a' nochdadh air mullach cnuic. Agus nochd ise i fhèin, agus thug Dòmhnall an aire dhi agus ghabh e sìos far an robh i. "A Dhia glèidh mi, a Mhàiri," ars esan, "gu dè chuir thusa a-muigh an seo ged a tha mise ann?" "Ò thàna mi a-mach," ars ise, "a choimhead bheathaichean a th' aige a-muigh a's a' mhonadh," ars ise, "a's a bheil laoigh. Agus bha toil a'm gum faicinn thu fhèin," ars ise, "on a thachair dhomh tighinn a-mach. Tha prèasant beag agam ana sheo bha mi airson a thoirt dhut," ars ise. "Cha robh mi a' faighinn teans air a thoirt dhut gun fhiosta agus thug mi leam e." "Dè tha sin?" arsa Dòmhnall. "Ò chan eil," ars ise, "ach stocainnean a rinn mi dhut?


Rug Dòmhnall air na stocainnean 's sgaoil e iad. "Ò well, well, a Mhàiri, nach iad a tha brèagha." "Ò tha iad brèagha gu dearbh," arsa Màiri. "Tu fhèin a rinn seo?" "An-dà, 's mi," arsa Màiri, "agus 's iomadh oidhche anmoch a thug mi ag obair orra, nach fhaca duine a-riamh mi a' cur lùb orra, neo nam faiceadh, neo-ar-thaing nach watchadh iad feuch cò air a-rithist a chithte iad." "Ò 's tusa tha ag ràdha na fìrinn," arsa Dòmhnall. Sin fhèin an cosnadh, a' watchadh. An-dà, bha dùil a'm nach robh uiread de mheas agad orm agus gun dèanadh tu a leithid seo dhomh." "Ò bha barrachd meas agam ort, a Dhòmhnaill agus a bh' agadsa ormsa," ars ise. "An-dà, cha b' urrainn thu sin a ràdh," ars esan. "Ach gu dè a-nist air an t-saoghal an rud as fheàrr leat mise fhaighinn dhut fhèin. Feumaidh tu rudeigin a ghabhail bhuam." "Ò chan ann airson sìon dhe sin a rinn mise iad," ars ise. "Ò tha fios a'm nach ann," ars Dòmhnall, "ach feumaidh tu rudeigin a ghabhail, bhuam." "An-dà, an aon rud a bhithinn-sa deònach air a ghabhail bhuat," ars Màiri, "cha chuireadh e call sam bith ortsa nan toireadh tu seachad e." "Dè sin?" "Tha, a' chaora dhubh."


"An-dà, Leabhara, a Mhàiri, nam bu leam fhìn i, ged a bhiodh i na h-òr, gheibheadh tu i. Ach sin an aon bheathach a tha nòisein aige fhèin dheth air treud. Tha e a' creidsinn gu bheil i uabhasach lucky." "A Dhia, nach gòrach thusa. Nach fhurasta dhutsa leisgeul a ghabhail. 'S dòcha nach eil a' chaora dhubh sin gus 'ith beò gu bràth. Cha do dh'iarr mise sìon a-riamh ort, ach siud." "An-dà, Leabhara, ma-thà, ge brith dè mar a dh'èireas dhòmhsa, gheibh thu i." Dh'fhalbh Dòmhnall 's chruinnich e na caoraich. Rugadh air a' chaoraich dhuibh 's thugadh do Mhàiri i. Dh'fhalbh Màiri leatha 's thogadh nuair a ràinig i 's ann a bha toilichte an Robastanach. "Ò mo bheannachd ort!" ars esan. "Rinn thu dìreach an gnothach," ars esan. "Chì sinn a-nist," ars esan, "an glèidh e an geall," ars esan. Chaidh e seo a-null far an robh a nàbaidh. "Am faca sibh Dòmhnall bhon a chunna mi reimhid sibh?" ars esan. "Ò chan fhaca gu dearbh. Cha robh feum agamsa air. "Well, cuir fios a-nist air," ars esan, feuch an dèan e an fhìrinn riut ma-thà. "Dè an dòigh a's a bheil thu a' dol ga fheuchainn?" ars esan. "Ò chan eil agadsa," ars esan, "ach faighneachd


a h-uile sìon dheth," ars esan, "mar a b' àbhaist dhut fhaighneachd dheth nuair a thig e chun a' bhaile," ars esan. "Agus faighneachdaidh mise an còrr dhìot," ars esan, ... "dheth." Dh'fhalbh a mhaighstir 's chuir e fios air Dòmhnall a dhol a-staigh. Nuair a fhuair Dòmhnall am brath airson a dhol chun a' bhaile dh'fhalbh e. 'S cha robh fios aige on t-saoghal gu dè an an leisgeul a ghabhadh e a thaobh na caoire duibhe. "Dè a-nist a nì mi? Nuair a ruigeas mi faighneachdaidh e dè mar a dh'fhàg mi an treud. Dh'fhàg mi gu math iad." "Bheil a' chaora dhubh agad?" "Chan eil." "Ò cà 'n deach i?" Ach feumaidh mi plana air choireigin a dhèanamh. Dh'fhalbh Dòmhnall agus chuir e a sheacaid na ... air a bhata agus chuir e am bata na stob a's a' chnoc. Well, sin a-nist am maighstir. Dè a-nist a tha mi a' dol a chantail? Canaidh mi gun a chailleadh i. "Tha thu air tighinn, a Dhòmhnaill." "Tha" "Dè mar a dh'fhàg thu an treud a-muigh?" "Ò bha an treud math gu leòr. Chan fhac mi


sìon ceàrr." "Bheil a' chaora dhubh agad?" "Chan eil. Chailleadh i." "Do chailleadh a' chaora dhubh?" ars esan. "Ò chaill." "An-dà, gu dearbh, b' fheàrr leam a còig eile a dh'fhalbh na i." "An-dà, b' fheàrr leam fhèin sin cuideachd." "Ò well, well, 's cinnteach gur h-e am beathach bu mhotha a bha nòisein aig duine dheth an ciad bheathach a dh'fhalbhadh." "An-dà, chunna mi a-riamh e," arsa Dòmhnall. "An-dà, chunnaic agus mise. Ach gu dearbh, gu dearbh, 's ann innte bha am beathach lucky air treud. Agus 's e sin a bh' innte beathach lucky. Cha do chaill mise mòran."


"An tug sibh ... an tug thu a-staigh an craiceann aice dhomh?" Seall seo. "Cha tug na poicean. Bu doirbh dhomh e. Cha robh e agam." Cha dèan mi an gnothach air an rathad ud. Feumaidh mi feuchainn air rathad air choireigin eile. Ach socair, canaidh mi gun do ghoideadh i, 's cha bhi e ag iarraidh clòimh no craiceann. Thòisich Dòmhnall às ùr. "Tha thu air tighinn, a Dhòmhnaill." "Tha." "Dè mar a dh'fhàg thu an treud a-muigh?" "Ò tha an treud ceart gu leòr." "Bheil a' chaora dhubh agad?" "Ò chan eil. Chan fhaca mi sealladh oirre bho chionn dà latha." "Nach fhaca?" "Chan fhaca." "Do shiubhail thu am monadh." "Shiubhail mise am monadh 's cha do dh'fhàg mi sloc no abhainn no àite gun siubhal, 's chan eil e beò no bàs a's a' mhonadh, no riobag dha clòimh."


"Àidh, àidh, àidh. Ma-thà, feumaidh gur h-ann air a goid a tha i, Dhòmhnaill." "Chan eil sìon nas cinntiche." "Well, tha e coltach g' eil na mèirlich a's a h-uile h-àite. Nach eil sin uabhasach. Do dh'ionndrainn thu gin ach i fhèin?" "Cha do dh'ionndrainn mise gin ach i fhèin. Ach dh'ionndrainn mi ise co-dhiù." "A well, tha sin fhèin uabhasach. Ò ma-thà, a Dhòmhnaill, feumaidh nach deach i fada." "Ò cò aige tha fios." "Cha deach, a Dhòmhnaill. Seall, nam b' e mèirleach a bhiodh ann bhiodh e air a son a reic. 'S e cho mòr 's gum biodh aige bhiodh a dhìth air. Cha deach i fada idir. Ach fuirich thusa ort, cuiridh sinn air falbh na maoir. Agus ged a dh'itheadh iad an fheòil chan ith iad a' chlòimh. Brathaidh a' chlòimh fhèin iad." "Seall seo a-nist," ars Dòmhnall. Cuirear a-nist air falbh na maoir. Gheibhear a' chaora dhubh aig Màiri. Thèid Màiri dhan phrìosan. Thèid mise ann. 'S tha e nas fheàrr dhòmhsa mi fhìn a dhol ann na ga cur-se ann. Cha dèan mo chuid breug an gnothach. Cha dèan an gnothach ach an fhirinn, 's biodh i bog no cruaidh. Dèanadh e a thoil leam. 'S ma ghabhas i pàigheadh tha mise coma ged a dh'fhàgainn mo thuarastal


aige air a sin." Dh'fhalbh Dòmhnall 's thug e leis an t-seacaid 's tharraing e air a' bhaile. Nuair a ràinig e chaidh e a-staigh dhan chidsin. Bha an dithis fhear ga fheitheamh shìos a's an rùm. Chuala am maighstir gun tàinig e. Thànaig e a-nuas 's dh'iarr e air a dhol sìos dhan rùm. Chaidh Dòmhnall sìos, sruth fallais às 's e a' tiormachadh a mhala. "Obh, obh! A Dhòmhnaill, nach ann ort tha am fallas 's i gu math fuar." "Tha," arsa Dòmhnall. "Dè mar a dh'fhàg thu an treud a-muigh?" "Ò dh'fhàg mi math gu leòr iad. Chan fhaca mi sìon ceàrr." "Bheil a' chaora dhubh agad?" Dh'fhan Dòmhnall sàmhach. "Bheil a' chaora dhubh idir agad?" "Ò chan eil," arsa Dòmhnall. "Dè dh'èirich dhi?" "Well, dh'èirich e dhi gu tug mise seachad i." "An reic a rinn thu?" "Chan e gu dearbh. Bhithinn treis ga reic ... mun reicinn i." "'S cò dha a thug thu i?" "Thug mi dhan bhanchaig aig an Robastanach an sin i."


"Well, well, well, tha mi a' cluinntinn g' eil nòisein mòr agad dhen bhanchaig a tha sin. An ann a' dol a thoirt dhi tochradh dhe m' chuid-sa a bha thu no gu dè a bha nad bheachd?" "Tha e coltach gur h-ann," arsa Dòmhnall. "Ach ma ghabhas i pàigheadh dhuibh bidh mise deònach mo thuarastal fhàgail agaibh air a sin." "Ò tha sin ceart gu leòr, a Dhòmhnaill, ach gu dearbh, gu dearbh bha dùil a'm nach tu a dhèanadh e." "Well, thachair dhomh gun do rinn mi e co-dhiù," ars Dòmhnall, "ged a tha aithreachas gu leòr an-diugh orm, ach cha dèan sin feum." "Well, feumaidh sinn fhaighinn a-mach gu dè an dòigh a's an tug thu a' chaora dhubh do Mhàiri." "An-dà, chaidh i a-mach air an t-seachdain-sa chaidh," ars esan, "a choimhead beathaichean a bh' aice a's a' mhonadh, agus bha prèasant beag aice gam ionnsaidh-sa ceart gu leòr, agus bha mi deònach a bhith a cheart cho math rithe, agus tha; ach ged a bheirinn mo chridhe dhi cha ghabhadh i sìon bhuam ach a' chaora dhubh, agus cha b' urra mise aig an àm," ars esan, "a cumail bhuaipe. Agus sin agaibh an fhìrinn." "À well, well, tha sin uabhasach." Thionndaidh e ris an Robastanach. "Dè th' agadsa ri ràdh, a-nist ma-thà?" ars esan. "Tha mise ullamh 's e." "Ò well, chan eil sìon agamsa ri ràdh," ars am fear eile. "Tha e coltach gum faodadh tu seasamh


air an rud a bha thu ràdh gu dearbh," ars esan. Bha Dòmhnall 's ceann crom air. "An-dà, well, a Dhòmhnaill, ma-thà," ars esan, "ged a thug thu seachad a' chaora dhubh gheibh thu mathanas ann, on a sheas thu air an fhìrinn an-diugh mar a b' àbhaist dhut, ach mur an dèanadh tu sin cha bhiodh tu latha no oidhche agamsa ach na bha. Agus cha bhi thu a-nist nad chìobair a-muigh an sin nas fhaide, ach bidh thu nad mhanaidsear agamsa a-staigh an seo. Agus pòs a' bhanchaig sin a-nist, agus biodh i fhèin 's a' chaora dhubh agad." Ach 's ann a thog Dòmhnall cluasan air. Cha tàinig sìon a-riamh na rathad a bha cho math seo. Agus phòs Dòmhnall a' bhanchaig, agus bha e na mhanaidsear a-riamh tuilleadh aig an tuathanach. Ghlèidh e an geall air an fhear eile.

'S ann aig Alasdair Mòr a bhiodh i sin.
'S ann cuideachd.
'S ann aig Alasdair Mòr.


