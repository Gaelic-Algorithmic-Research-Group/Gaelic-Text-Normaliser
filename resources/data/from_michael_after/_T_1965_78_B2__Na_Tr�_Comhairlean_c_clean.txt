An gille a bha seo, dh'fhalbh e a-null fairis airson cosnaidh, agus cha robh e ach air pòsadh nuair a dh'fhalbh e, nuair a dh'fhalbh e. Agus chaidh e ga chosnadh gu tuathanach. Agus cha robh e a' faighinn sgillinn phàighidh fhad 's a bha e aig an tuathanach. Bha an tuathanach a' cur ma seach a thuarastail dha. 'S bha e an fhad-se a dh'ùine aig an tuathanach. Tha mi a' smaoineach gun robh e fichead bliadhna. Agus mu dheireadh thall 's ann a smaoinich e air tilleadh air ais. 'S ann às an rìoghachd-sa a dh'fhalbh e, àiteiginich an Alba. Agus thuirt an tuathanach ris ma bha e airson tilleadh nach cumadh esan e. "Ach," ars esan, "tha thu a-nist o chionn fichead bliadhna," ars esan, "ag obair an seo, agus cha robh thu a' faighinn," ars esan, "pàigheadh idir," ars esan. "Bha mise," ars esan, "a' cur ma seach do dhuais dhut. 'S cò 's fheàrr leat," ars esan, "do dhuais," ars esan, "na trì comhairlean a thoirt ort?" Well, bha an gille bha ... an toiseach bha e a' ràdh ris fhèin gur e glè bhochd dha a bhith ag obair fad na h-ùine a bha seo agus mur am faigheadh e pàigheadh. Ach an deòidh sin gur dòcha gun


dèanadh na comhairlean feum dha, agus 's ann a ròghnaich e na comhairlean. Agus thuirt e gum b' fheàrr leis na comhairlean. "Well," ars an tuathanach, "glè mhath ma-thà. Well 's e a' chiad chomhairle," ars esan, "a bheir mi ort," ars esan, "Gabhaidh tu," ars esan, "an rathad fada glan," ars esan, "agus seachnaidh tu," ars esan, "an rathad goirid salach. Agus an dàrna comhairle a bheir mi ort," ars esan, "ma thèid thu," ars esan, "a thaigh-seinnse, gu taigh-seinnse," ars esan, "agus gu bheil seann duine," ars esan, "agus ... ana shin," ars esan, "agus boireannach òg pòsta aige," ars esan, "na fuirich idir," ars esan, "ann. Agus an treas tè," ars esan, "na marbh," ars esan, "duine gu bràth," ars esan, "agus e na chadal." Agus seo na trì comhairlean a thug a mhaighstir air. Agus rinn an gille rinn e suas a bhaga agus rinn e air falbh. A's an latha a bha sin ann cha robh, mun tuirt iad an conveyance a' dol. Bha astar trì latha aige ri coiseachd man ruigeadh e baile-puirt. Agus cha robh e fada air falbh nuair a thachair fear ris air an rathad. Agus thuirt am fear a thachair ris gu robh coille ann, agus nan gabhadh e tron choillidh gun cuireadh e astar latha gu leth a-staigh riutha, gun dèanadh iad ann an latha gu leth e an àite nan trì latha.


Agus 's ann a chaidh iad a-staigh thron choillidh. Agus bha, a's an àm a bha sin, a' choille a bha seo, bhiodh an t-uabhas robairean innte, agus bhiodh iad a' robaigeadh nan daoine a bhiodh a' dol throimpe. Agus cha robh iad fad sam bith air a dhol a-staigh dhan choillidh nuair a thòisich na robairean air tighinn. Agus chuimhnich gille an tuathanaich, chuimhnich e air na comhairlean a mhaighstir, agus 's ann a dh'èigh e gun robh a' choille a' dol na teine. Agus ghabh na robairean a leithid a dh'eagal agus 's ann a dh'fhalbh iad. Theich iad. Agus 's ann a thill esan a-mach air ais, agus ghabh e an rathad fada glan. Co-dhiù ràinig e am baile-puirt. Agus bha beathach-eich aige. Chunnaic e stàball co-dhiù 's chaidh e a-staigh, 's chuir e a-staigh am beathach. 'S chaidh e ... chunnaic e tòrr feòir ana shineach 's chaidh e, chaidh e ... a' dol na chadal ana shineach. Agus mar a bha a mhaighstir a' toirt na comhairle air, tha e coltach gun robh boireannach òg pòsta aig fear an taigh-sheinnse a bha seo. Agus bha e a' dol na chadal ana shin a's an fheur nuair a dh'fhairich e ... dh'fhairich e coiseachd beathach-eich a' tighinn chun an dorais. Agus chuir an duine a bha seo, thug e an dìollaid far an eich 's chuir e a-staigh i 's chroch e i, 's


chuir e a-staigh am beathach-eich, 's chaidh e a-staigh dhan taigh-sheinnse. Cha tug ... Ma thug e an aire dhàsan cha do leig e sìon air, 's cha do ghluais esan às an àite a's a robh e. Agus cha robh e fad sam bith, an duine a bha seo, air a dhol a-staigh dhan taigh-sheinnse nuair a dh'fhairich e èigheach 's gnothaichean uabhasach a' dol a-staigh. 'S dè bh' ann ach dotair a bha a' tighinn a choimhead air bean fear an taigh-sheinnse. Agus 's ann a dh'èirich e às an àite a's an robh e agus 's ann a chaidh e chun na dìollaid, agus thog e an dìollaid agus gheàrr e pìos leis an sgithinn às am pìos a bha fon flap na dìollaid, 's chuir e seo na phòcaid. Well, sa mhadainn an làrna-mhàireach, tha e coltach gun deachaidh ... gun tàinig an dìth beatha air fear an taigh-sheinnse an oidhche a bha seo. Agus 's e seo an duine mu dheireadh a chunnaic iad gille an tuathanaich. Agus chaidh a ghlacadh agus a chumail, agus dh'fheumadh e cùirt a sheasamh. Co-dhiù thàinig latha na cùrtach. Agus bha na h-uiread de dhaoine air a' chùirt, beathaichean-each aca cuideachd 's dìollaidean 's na gnothaichean sin. 'S 's e bun a bh' ann, dh'innis esan mar a bha, a h-uile dad a thachair dha


on a dh'fhàg e taigh a' mhaighstir gun do ràinig e an taigh-seinnse, agus nach do chòrd an gnothach idir ris a's an taigh-sheinnse, gun deachaidh e a chadal dhan t-sabhal a bha seo, agus gun do ... nuair a ... gun tàinig an duine a bha seo a-staigh agus gun do chroch e an dìollaid a bh' aige air a' bheathach-eich. "Agus chan eil agaibh pèin," ars esan, "ach rannsaichibh," ars esan, "na dìollaidean," ars esan, "agus faighibh," ars esan, "an dìollaid a tha am pìos a tha seo as a h-aonais," ars esan. Agus nuair a rannsaich iad na dìollaidean fhuair iad dìollaid an dotair agus am pìos as a h-aonais. Rinneadh an uair sin a-mach gur e an dotair a thàinig ri fear an taigh-sheinnse, a thug a bheatha air falbh. Agus chaidh an dotair a chumail agus fhuair gille an tuathanaich às. Agus fhuair e bàta, 's thàinig e a-nall dhachaigh. Cha robh aige ach bothan beag de thaigh agus rùm 's cidsin ann, de sheann taigh-tughaidh, tha mi cinnteach. Agus chaidh e a-staigh agus bha, tha e coltach, bha a' bhean air a dhol a chadal agus gille còmhla rithe 's bha e air fàs suas. Ach chaidh e sìos agus bha iad nan cadal. Agus 's ann a thug e a-mach a sgian agus e a' dol a dhèanamh rudeigin air a' ghille, agus chuimhnich e comhairle a mhaighstir, agus


chaidh e sìos air ais, agus e a' dol a chadal air beingidh no rudeiginich. Dh'fhairich e seo an gille a' bruidhinn, agus thuirt e, "Well," ars esan, "chunnaic mi," ars esan, "aislig neònach," ars esan. "Chunna mi," ars esan, "duine os mo chionn," ars esan, "agus sgian aige." "Ò well," ars ise, "chan eil fhios agamsa cò bhiodh ann," ars ise. Gu dè bha seo ach an gille aige fhèin, aig an duine fhèin, agus e air fàs suas an uair sin, agus "Tha an fhad-se a dh'ùine," ars a mhàthair, "on a dh'fhalbh d' athair, agus tha mi cinnteach nach till e gu bràth." Nuair a chuala esan seo chaidh e sìos, agus bha iad toilichte gu leòr gun do thill e beò, slàn. 'S dh'innis e mar a thachair dha 's mu na comhairlean a fhuair e 's a h-uile sìon. 'S nuair a dh'fhosgail e a bhaga 's a dh'fheuch e am measg an aodaich, bha a thuarastal a's a' bhaga còmh ris na comhairlean.

