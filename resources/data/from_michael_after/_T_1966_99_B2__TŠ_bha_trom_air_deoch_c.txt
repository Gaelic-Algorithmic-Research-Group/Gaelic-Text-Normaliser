Informant : Donald Mackay, Aird a' Mhachair, South Uist.
Collector : D.A. MacDonald
SA 1966/99 B2
cf. AT 835A*

Tè bha trom air deoch

Bha fear an siud agus bha a' bhean aige uabhasach fhèin trom air an deoch. Cha robh i a' fuarachadh idir. Cha robh fhios aige on t-saoghal dè a dhèanadh e rithe. Bhiodh an deoch ga dalladh a h-uile latha. Dh'fhalbh e far an robh an dotair. Dh'innis e dhan dotair an anacair a bh' air a bhean. "Tha i," ars esan, "dìreach air mo chridhe a bhristeadh," ars esan, "Chan eil i a' fuarachadh à deoch." "An-dà," ars an dotair, "an anacair a th' oirre," ars esan, "Tha eagal ormsa nach dearg mi air sìon a dhèanamh dhi. Ach innsidh mi dhut," ars an dotair, "dè nì sinn," ars esan. "Feuchaidh sinn," ars esan, "ri eagal a chur oirre." "Ach tha amharas agam nach eil sin furasta." "Thalla thusa," ars an dotair ris an duine, "thalla thusa," ars esan, "agus faigh botal uisge-bheatha. Agus cuir am botal uisge-bheatha air an dreasair far am faigh i e. Agus thalla fhèin," ars an dotair, "a dh'àite air choireigin. Agus thig mi fhìn," ars an dotair, "agus chì mi ciamar a bhios an gnothach a' dol." Thàinig an dotair feasgar agus bha bhean na sìneadh air an ùrlar dìreach gun dalladh aice leis an deoch. Bha tobhta mhòr thall, bìdeag an taobh thall dhan taigh. Agus ...


"Seo a-nist," ars an dotair, "togaidh sinn a-nist dhan tobhtaidh a tha seo i," ars esan, "agus thalla thusa," ars esan, "agus fanaidh mi fhìn," ars an dotair, "còmh rithe." Thug iad a-null dhan tobhtaidh i, 's an t-àite cho dubh 's cho dorcha. 'S chuir iad na sìneadh ana shin i, 's chaidh an dotair am falach. Ach dhùisg ise seothach an ceann poille mòr. "A Dhia mhòir," ars ise, "cà bheil mi mar seo?" Fhreagair an dotair thall, "Tha thu," ars esan, "ann an Ifrinn." "Ò Dhia," ars ise, "cuin a thàna tusa ann?" "Ò," ars an dotair "tha mise ann o chionn bliadhna. "A Dhia, ma-thà," ars ise, "on 's tu 's eòlaiche, feuch am faigh thu dhòmhsa glainne uisge-bheatha."

