Informant : D.A. Johnson, Aird Mhór, South Uist
SA 1972/41 B
Collector : D.A. MacDonald

Iain mac an Iasgair

Well, chuala mise mar a bha siudach ann, ma-thà, fear agus bha ... bha e pòsta, agus cha robh duine teaghlaich aige. Agus 's e an cosnadh a bh' aige, 's ann ag iasgach a bhiodh e agus bhiodh e a' creic an èisg nuair a thigeadh e ris a ... muinntir an àite a bha timcheall air. Ach co-dhiù seothach dh'fhàs an t-iasgach uabhasach gann air agus cha robh e a' dèanamh mòran sam bith. Agus an latha a bh' ana sheothach bha e air falbh co-dhiù, agus shiubhail e a h-uile h-iola a b' àbhaist dha a bhith a' faighinn rud ann agus cha robh e a' faighinn sìon. Agus am beul na h-oidhcheadh an seothach an uair a bha e a' tarraing an duirgh 's e a' dol a dh'fhalbh dhachaigh dh'fhairich e plumb aig deireadh na geòla. Agus thug e sùil 's bha maighdean-mhara ana shin. "Chan eil thu," ars ise, "a' faighinn an èisg idir," ars ise. "Ò chan eil," ars esan, "gu dearbh," ars esan. "Chan eil mi ga fhaighinn o chionn treise cuideachd." "An-dà," ars ise, "ma bheir thu dhòmhsa," ars ise, "an rud a dh'iarras mi ort," ars ise, "gheibh thu an t-iasg ana sheo cho pailt 's a fhuair thu a-riamh," ars ise. "Ò ma dh'fhaoidte," ars an duine, ars esan, "nach


eil sin agamsa dhut," ars esan. "Chan eil," ars ise, "e agad dhòmhsa idir," ars ise, "ach bidh e agad," ars ise, "ma nì thu mar a dh'iarras mise ort," ars ise. Agus ... "Dè," ars esan, "dè," ars esan, "tha sin?" "Tha," ars ise, "do chiad mac." "Ò faodaidh mi sin," ars am bodach," ars esan, "a thoirt dhut," ars esan. "Cha bhi ... cha bhi mac agamsa gu bràth," ars esan. "Well," ars ise, "dèan thusa," ars ise, "mar a dh'iarras mise ort," ars ise, "agus bidh mac agad gun teagamh," ars ise. "Cuir a-mach an dorgh," ars ise, "agus," ars ise, a' chiad bheothach a mharbhas tu," ars ise, "cuir ... cùm air leth e," ars ise. "Na toir a dhuine sam bith e," ars ise, "agus," ars ise, "nuair a thèid thu dhachaigh leis," ars ise, "cùm air leth e," ars ise, "agus cùm ... bheir thu dhan bhean e," ars ise, "agus e fhèin agus an grùthan," ars ise, "òrd dhen ghrùthan agus òrd dhen ... dhen bhodach," ars ise, "ma seach," ars ise, "agus na gabh fhèin grèim dheth," ars ise. Well... "agus bidh mac agaibh gun teagamh," ars ise. Well, 's ann mar seothach a bha. Chaidh i fodha. Chuir esan a-mach an dorgh, agus fhuair e cnapach de bhodach math an sin, agus dh'fhalbh e agus rug e air nuair a thug e far an duirgh e, agus


chaith e suas a thoiseach na geòladh e. Agus thòisich e ri iasgach, agus bha taosg aige sa gheòla de dh'iasg mun d' fhalbh e, agus bha i a's an dorchadas. Agus nuair a ràinig e tìr an seothach bha na daoine ga fheitheamh airson an èisg. Cha do rinn iad ach a' gheòla 's a h-uile sìon a bh' ann a shlaodadh gu tìr, agus thòisicheadh ri toirt air falbh an èisg, agus cha d' fhuair am bodach a shàbhaladh ach beothach no dhà. Agus a' chiad bheothach a §sh§ a fhuair e an dèidh dhìse falbh a dhol ... falbh. Well, dh'fhalbh e dhachaigh co-dhiù, agus dh'innis e dha bhean ... bhean mar a bha, agus chuireadh air dòigh am beothach a bha seothach agus chuireadh air leth e, agus e fhèin 's an grùthan. Agus bhithte a-nist, bhithte a' cur ... a' dèanamh #òrda# dhen bhodach agus #òrda# dhen ghrùthan agus bhithte ga bhruich agus cha robh ga ghabhail ach ise. Ach co-dhiù seothach bha am bodach, bhiodh e ag iasgach a h-uile latha 's bha e a' faighinn de dh'iasg mar a thogradh e. Gu dè rinn a' bhean aige seothach 's i air fàs sean ach fàs trom. Agus a seothach gus an tànaig an t-àm agus rugadh leanabh-gille. Agus bha aige a-nist ri thoirt dhi nuair bhiodh e còig bliadhna


deug a dh'aois. Bha aige ri thoirt a-mach às a' gheòlaidh 's a thoirt dhìse. Well, co-dhiù seothach bha ... thog ... bha meas air a' ghille ceart gu leòr, agus bhathar ga thogail, agus dh'fhàs e seothach suas, agus ... is mu dheireadh gun tànaig àm sgoileadh. Ach co-dhiù seothach, bha e a' dol dhan sgoil, agus nuair a bha e suas mu thrì bliadhna deug an sineach, cha robh feasgar a thigeadh e dhachaigh nach biodh athair 's a mhàthair a' caoineadh. Agus bha e a' cur neònachas uabhasach air dè bha a' toirt orra a bhith a' caoineadh. Ach co-dhiù seothach, feasgar ... feasgar a bh' ana sheothach, 's bha e an uair sin a' teannadh air ... mu na ceithir bliadhna deug, §dh'fh§ thuirt e riutha, "Gu dè," ars esan, "tha a' toirt oirbh," ars esan, "a bhith a' caoineadh," ars esan, "a leithid seo a dh'ùine," ars esan, "a h-uile h-oidhcheadh," ars esan, "nuair a thèid mise dhachaigh? An e," ars esan, "a chionn 's g' eil mise §d§ dachaigh," ars esan, "tha a' toirt oirbh a bhith a' caoineadh?" "Ò chan e," ars a mhàthair, ars ise. "Dè eile a-nist," ars esan, "tha a' toirt oirbh a bhith


a' caoineadh? Bha sibh an toiseach math gu leòr," ars esan. "Cha robh ... Bha sibh glè choibhneil," ars esan, "nuair a thighinn-sa dhachaigh," ars esan, "'s tha sibh an-diugh," ars esan, "chan eil sibh ach a' caoineadh a h-uile feasgar a thig mi dhachaigh." Well, dh'innis a mhàthair dha seothach mar a bha. "Ò seadh," ars esan. "Ma-thà," ars esan, "nuair a bhios mise còig bliadhna deug," ars esan, "bidh mi a' fàgail an àite a tha seo," ars esan, "co-dhiù." Agus bha iad a-nist a' dol air aghaidh gus an robh e na còig bliadhna deug, agus nuair a ràinig e seothach na còig bliadhna deug 's a bha e clìoras an sgoil - Fhuair e a-mach às an sgoil aig ceithir còig bliadhna deug, ach bha e còig bliadhna deug co-dhiù - thuirt e riutha iad rud fhaighinn deiseil dhàsan agus gun robh e a' dol a dh'fhalbh a-màireach, agus gum biodh e a' fàgail an àite bha seo. Well, 's ann mar seothach a bha. Fhuaireadh deiseil, chuireadh air dòigh gnothaichean dha 's dh'fhalbh e. Bha e a-nist a' falbh fad an latha, 's cha


robh fhios aige cò an taobh a bheireadh e aghaidh. Ach co-dhiù air ... air treis an latha seothach, suas gu meadhan-latha sineach, chuala e a bhith ag èigheach às a dheòidh, "Iain 'ic an Iasgair, till 's dèan ceart." Agus thug e sùil às a dheòidh 's bha leòmhann ana shin agus ... agus calman agus rodan, agus iad air a dhol far a chèile mu dheidhinn sìol a bh' air a' chnoc, sìleanan sìl a bh' air a' chnoc. "Siuthad," ars an leòmhann, ars ise, "thig," ars ise, "agus dèan ceart dhuinne," ars ise, "cò ... cò gheibh seo," ars ise. Agus thàinig Iain a-nall - 'S e Iain a bh' air a' ghille - thàinig Iain a-nall agus "An-dà, gu dearbh fhèin," ars esan, "tha mi fhìn a' smaointinn," ars esan, "do leithid fhèin a bheothach," ars esan, "'s iomadh," ars esan, "creutair a th' agad air feadh na coilleadh an sin," ars esan, "air feadh a' mhonaidh an sin," ars esan, "a dh'fhaodadh tu," ars esan, "biadh a dhèanamh air," ars esan, "às iùnais na dhà no trì shìleanan sìl tha sin," ars esan. "Agus thusa, a rodain mhòir ghlais cuideachd," ars esan, "'s iomadh cruach mhòr mhath arbhair," ars esan, "agus ... tha


air feadh an àite," ars esan, "a gheibh thu do leòr innte," ars esan, "às iùnais," ars esan, "an sìol sin," ars esan. "Ach an calman bochd," ars esan, "chan eil aige," ars esan, "ach mar a chruinnicheas e ana shin. Agus," ars esan, "tha e §co§ tha e coltach gur e air a chur a-mach dha co-dhiù, ge brith cà laigh e, gum bi sìleanan sìl ga fheitheamh. Agus," ars esan, "'s ann dhan chalman," ars esan, "a bheir mise an sìol," ars esan. "An-dà, beannachd dhutsa," ars an calman, ars esan, "agus chan eil uair," ars esan, "a smaoinicheas thusa a bhith nad chalman," ars esan, "nach bi thu ann," ars esan. "An-dà," ars an leòmhann, ars ise, "ged a tha mise robach glas," ars ise, seo "bha ... chan eil uair," ars ise, "a smaoinicheas e," ars ise, "a bhith na leòmhann," ars ise, "nach bi e ann cuideachd," ars ise. "An-dà," ars an rodan, ars esan," mar a rinn sibh cho math dha uileag," ars esan, "carson nach faod mise a dhèanamh a leithid eile a dhèanamh dha," ars esan. "Chan eil uair a smaoinicheas e," ars esan, "agus faodaidh mi deagh fheum a dhèanamh dha," ars esan, "nuair a


smaoinicheas e a bhith na rodan," ars esan, "nach bi e ann." Agus dh'fhalbh Iain agus dh'fhàg e slàn aca, agus chùm e roimhe. Well, smaoinich e aige fhèin an seothach gum feuchadh e feuch an robh na briathran aca ceart, agus dh'òrdaich e e fhèin a bhith na rodan. Och, bha e an sin a's a' mhionaid. Bha e na leòmhann air an aon dòigh. Ach co-dhiù bha e a' dol air aghaidh mar sin 's cha bhiodh e fada a' dèanamh astar a-nist. Ach co-dhiù seothach bu shuarach an ùine bha e a' dol air aghaidh às a dheòidh sineach nuair a dh'fhairich e an ath èigh às a dheòidh, "Iain 'ic an Iasgair, till 's dèan ceart." Agus thug e sùil agus bha e a' dol seachad - Bha locha faisg air, agus bha ... aig an loch ana shineach bha breac ann, agus bha biast-dhubh ann agus seabhag, agus iad ag obair air a dhol far a chèile mu dheidhinn boiteig. Agus dh'èigh an seothach a' bhiast-dhubh dha e a thighinn agus ceart a dhèanamh feuch cò aige bhiodh seo. Agus thàinig Iain a-nall far an robh iad. Agus ... "An-dà, gu dearbh fhèin," ars esan, "tha mi fhìn a' smaointinn," ars esan, "do leithid fhèin," ars a' bhèist-dhuibh,"


ars esan, "'S iomadh," ars esan, "iasg a th' agad air feadh na fairge," ars esan, "agus ann an iomadach àite," ars esan, "ann an lochanan cuideachd," ars esan, "a dh'fhaodadh tu," ars esan, "biadh a dhèanamh dheth," ars esan, "às iùnais," ars esan, "a' feitheamh na h-aon bhoiteig tha siud. Agus §c§ thusa cuideachd a sheabhaig ghlais," ars esan, "tha eunlaith gu leòr air feadh na h-iarmailt agad," ars esan, "a dh'fhaodadh tu," ars esan, "biadh a dhèanamh dheth," ars esan. "Ach am breac bochd," ars esan, "chan eil aige," ars esan, "a's an locha seo," ars esan, "ach ma laigheas cuileag," ars esan, "air an uisge," ars esan, "neo ma thuiteas boiteag ri bruaich an locha," ars esan. "Sin," ars esan, "an §t§ an teans a th' aige air a bhiadh fhaighinn. Agus," ars esan, "'s ann dhan bhreac," ars esan "a bheir mise e." "An-dà, beannachd dhutsa," ars am breac, ars esan, "agus chan eil uair," ars esan, "a smaoinicheas tusa a bhith nad bhreac," ars esan, "nach bi thu ann." "An-dà," ars a' bhiast-dhubh, ars ise, "ged nach


d' fhuair sinne dad a lìth," ars ise, "chan eil ... faodaidh sinn deagh fheum a dhèanamh dha fhathast," ars ise. "Chan eil uair a smaoinicheas e a bhith na bhiast-dhubh," ars ise, "nach bi e ann." "An-dà," ars an seabhag, ars esan, "faodaidh mise feum a dhèanamh dha cuideachd," ars ise, "agus," ars esan, "ma rinn sibh pèin cho math ris," ars esan, "carson nach dèan mise ris e," ars esan. "Chan eil uair a smaoinicheas e a bhith na sheabhag," ars esan, "nach bi e ann." Well, 's ann mar seothach a bha. Dh'fhàg Iain slàn aca, 's dh'fhàg e a' bhoiteag aig a' bhreac agus ... Bha e a-nist a' cumail roimhe, agus smaointich e seo aige fhèin, agus air a ... na dh'fheuch e a bhith na sheabhag, agus bha e na sheabhag sa mhionaid an seo. Agus bha e ag ràdh ris fhèin a-nist. "Well, cha bhi mi fada a-nist air an astar a' toirt a-mach àite air choireigin." Agus chùm e an uair sin treis a' falbh na sheabhag 's treis na chalman, 's treis bhiodh e a' ruith creutair na leòmhann, a' cur a' chaothaich orra, agus e a' dèanamh spòrs dha fhèin. Agus chunnaic e seothach am baile


mòr a bha seothach roimhe, agus rinn e dìreach air a' bhaile, agus mun tànaig e chun a' bhaile idir thàinig e a-nuas 's chaidh e na riochd fhèin. Agus ... chunnaic e taigh ana shineach ann an iomall a' bhaile, car de bhothan beag leis fhèin, agus thuirt e na inntinn fhèin gun rachadh e chun an taighe a bha seo. Agus chaidh e chun an taighe, agus bhuail e an doras, agus thàinig leth sheann duine sineach e a-nuas a dh'fhosgladh an dorais dha. Agus dh'fhaighneachd Iain dheth am faigheadh e cuid na h-oidhche aige, agus thuirt am bodach gum faigheadh nach robh aigesan ach e fhèin, ach e a thighinn a-staigh agus gum faigheadh e an seòrsa bh' aige fhèin agus gum faigheadh e àite-cadail, agus ... gum faiceadh e gu dè dhèanadh e. Agus thàinig iad a-staigh co-dhiù, agus rinn am bodach ... 's fhuair e biadh, agus nuair a fhuair iad am biadh an seo, fhuair iad seachad e, thuirt Iain ris gur e srainnsear a bh' ann dhen a bh' annsan dhan àite a bha seothach. "Ò tha mi a' faicinn sin," ars am bodach, "gura h-e," ars esan. "Ach 's e mise," ars esan, "mucair," ars esan, "a th' aig an rìgh," ars esan,


"a's an àite a tha seo," ars esan. "'S mi," ars esan, "a tha a' sealltainn às deòidh nam mucan," ars esan, "Ò seadh," ars Iain. "Tha," ars esan, "rìgh ann?" "Tha," ars esan, "rìgh ann ana sheo," ars esan. "Bheil teaghlach ann?" ars Iain. "Chan eil ann," ars esan, "ach aon nighean, aig an rìgh," ars esan "ach aon nighean," ars esan, "agus e fhèin ... a bhean." Agus .. Co-dhiù seothach chaidh iad a chadal. Fhuair iad ... Fhuair e leaba 's chaidh e a chadal. Làirne-mhàireach dh'èirich e, agus thuirt am mucair ris, "An-dà," ars esan, "an ann," ars esan, "a' coimhead airson obair a tha thu?" "Ò 's ann," ars Iain. "'S ann ... Sin dùil a bh' agam co-dhiù. "An-dà," ars esan, "chan eil sìon as fheàrr dhut," ars esan, "ach fuireach còmh rium fhìn," ars esan. "Tha mise," ars esan, "air fàs sean a-nist," ars esan, "agus tha ... tha an gnothach a' fàs trom orm," ars esan, "a bhith a' biadhadh nam muc," ars esan. "Agus nam fanadh tu còmh rium fhìn," ars esan, "is gun toireadh tu %hand% dhomh," ars esan, "airson leth-uair."


"Ò," ars Iain, "fanaidh mise," ars esan, "treis co-dhiù gus an dèan mi mo shùil a's an àite," ars esan. "Fanaidh mise còmhla ribh gun teagamh." Agus 's ann mar seothach a bha co-dhiù. Dh'fhan e còmh ris a' mhucair. Agus bha ... Chaidh iad chun nam mucan làirne-mhàireach, agus a-mach bhuaithe sin cha ruigeadh a leas am mucair falbh idir. Dhèanadh Iain e fhèin an gnothach airson na bha ri dhèanamh riutha, airson am biadh a chur air dòigh 's a ghlanadh. Agus ò cha d' fhuair am mucair a leithid a dhuine a-riamh. Ach an latha a bha e seothach, chunnaic e co-dhiù nighean an rìgh bhuaithe. Agus an oidhche sin co-dhiù, nuair a chaidh am mucair a chadal 's a chaidh iad a chadal le chèile co-dhiù, dh'èirich esan, agus dh'fhalbh e. Dh'fhalbh e na sheabhag, agus ràinig e pàileas an rìgh agus laigh e air ... air a chan a bh' ann, agus siud sìos na rodan a bha e, agus ràinig e an rùm a's an robh ise. Agus bha ise san leabaidh, agus dh'fhalbh e


agus leum e na dhuine an uair sin, agus chaidh e a-null agus chuir e a làmh air ... air an aodach air an leabaidh, 's ò leig ise sgiamh aiste, 's leig i sgreuchan 's leig i sgiamhail. Cò thàinig a-nuas ach an rìgh 's ... "Dè," ars an rìgh, ars esan, "tha ceàrr mar seo?" "Ò," ars ise, "tha cuideigin san rùm," ars ise. "Dh'fhairich mi," ars ise, "an duine," ars ise "a' cur a làmh," ars ise, "air ... air an aodach air m' uachdar," ars ise. Agus thòisich siubhal. Thàinig ... Thionndaidh a' phàileas suas 's thòisich siubhal thall 's thòisich siubhal a-bhos. Thug esan an similear air cho luath 's a rinn e a-riamh na rodan. Agus shiùbhladh gach àite, agus cha robh ... cha d' fhuaireadh sìon. "Ò," ars esan, "ge brith gu dè rud a th' ort," ars an rìgh," ars esan, "chan eil e ann ... 'S e ... Feumaidh gur e aisling a chunna tu," ars esan. "Ò chan e aisling idir," ars ise. "Bha mi nam dhùsgadh glan," ars ise, "nuair a chunna mi e 's a dh'fhairich mi e a' cur a làimh air an aodaich," ars ise. Agus "Ma-thà," ars an rìgh, "chan eil duine


seo, ars esan, "ri fhaicinn an àite sam bith," ars esan. "Agus caidil," ars esan, "agus leig le ... leig le daoine cadal." Well, dh'fhalbh iad co-dhiù 's dh'fhàg iad ann i. Agus ... cha robh i sìon ach air ... Cha do thàr i a's an leaba co-dhiù nuair a thàinig Iain a-mach às an t-similear, agus chaidh e na dhuine, agus chaidh e a-null agus chuir e a làmh air an aodach. Agus ma bha sgiamhail ann reimhe 's ann a bha sgiamhail an-dràsta. Agus thàinig an rìgh a-nuas a-rithist agus na daoine, agus thòisich siubhal agus ... "Leabhara," ars an rìgh, ars esan, nuair a shiubhail iad 's nach d' fhuair iad sìon, "Ma chluinneas mi a-rithist bìog a' tighinn às do bheul," ars esan, "gabhaidh mi dhut le cuip nan con. Chan eil ann," ars esan, "ach rud tha thu a' toirt a bharail ort fhèin." "Ò chan e." "Ò 's e," ars an rìgh. "Cha dèan e an gnothach," ars esan. Well, dh'fhalbh an rìgh co-dhiù 's thug e na fàithntean sin oirre e co-dhiù


nach robh an còrr ri chluinntinn bhuaipe. Agus dh'fhalbh e, agus chaidh e ... chaidh iad a chadal. Agus cha robh e sìon ach air #thàlachadh# a's an leapa co-dhiù nuair thàinig esan a-mach a-rithist às an t-similear, agus chaidh e na dhuine, agus chaidh e a-null chun na leapa agus chuir e a làmh air an aodach, agus "Ò," ars ise, "chan eil reusan sam bith a bhith riut. Feumaidh gur e duine a th' annad," ars ise, "ge brith," ars ise, "cò às a thàna tu," ars ise, "no gu dè mar a tha thu, dè mar a tha thu a' faighinn an seo," ars ise. Agus "Ò 's e," ars esan, "duine a th' annam ceart gu leòr." Agus bha e a-nist an oidhche sin còmh ri nighean an rìgh. Agus co-dhiù seo a's a' mhadainn nuair a bha e a' falbh, thug i dha briogais bhàn, agus thuirt i ris, "Chan eil a-nist," ars ise, "a leithid," ars ise, "a's an àite," ars ise, "a' bhriogaisean," ars ise, "ach tè eile" thuirt i "a th' aig m' athair dhiubh," ars ise. Agus dh'fhalbh co-dhiù esan, agus a' bhriogais aige. Ràinig e 's chaidh e dhan leabaidh. Thug e an leaba air an taigh a' mhucair, 's dh'èireadh e sa mhadainn. Agus nuair a dh'èirich am mucair bha a' bhraiceis aigesan deiseil


's a h-uile sìon 's ... Chaidh e a-null gu baga a bh' aige sineach 's bha ... chuir e a' bhriogais a's a' bhaga, agus thòisich e air rùileach a' bhaga agus thug e a-mach a' bhriogais 's chuir e air rud. "A bhiadh 's aodach!" ars am mucair, ars esan, "Cò as ... cà d' fhuair thu a' bhriogais?" ars esan. "Dè a' bhriogais?" arsa ... Iain. A' bhriogais sin," ars esan, "tha thu air a chur ..." "Thod, a Dhia!" ars Iain, "tha gu leòr againne dhen t-seòrsa ud. Ma bhios tusa," ars esan, "an àite às an tàna mise," ars esan, "gheibh..." Agus ... "A Dhia, a bhiadh 's aodach, nach toireadh tusa dhòmhsa i!" ars esan. "Dearbha fhèin bheir," ars Iain. "Seo dhut i." Thugadh dha mhucair a' bhriogais. Ach co-dhiù chuir am mucair air a' bhriogais. Agus mar a bha ... ghabh e gach cuairt ... ghabh e cuairt bha ... Chunnaic nighean an rìgh agus a' bhriogais a thug i dhan fhear eile air ... air a' mhucair. Agus co-dhiù seothach an oidhche sin dh'fhalbh e a-rithist, agus chaidh e a choimhead air nighean an rìgh. Agus cha robh sgeul air


na sgreadan an oidhche sin ann. Agus ... "A Dhia," ars ise, "an e a' bhriogais a thug mise dhutsa a-raoir," ars ise, "a chunna mi," ars ise, "air a' mhucair an-diugh?" "Chan i," ars esan. "Chan e a' bhriogais a thug thu dhòmhsa a-raoir a chunna tu air a' mhucair," ars esan. "Tha gu leòr againne," ars esan, "dhen t-seòrsa ud," ars esan. Agus ... Ach co-dhiù seothach nuair a bha e a' falbh sa mhadainn thug e dhi ... dha an t-seacaid aige, agus thug e leis an t-seacaid agus chaidh e dhachaigh, agus chuireadh a's a' bhaga i. Agus nuair a bha ... nuair a dh'èirich am mucair bha a' bhraiceis aige deiseil, agus nuair a ghabh iad am braiceis an seo thòisich Iain air feuchainn a's a' bhaga, 's thugadh .. a-mach an t-seacaid, agus chunnaic am mucair i. "A bhiadh 's aodach!" ars esan, "Cà d' fhuair thu an t-seacaid?" "Thod a Dhia!" ars Iain, "tha gu leòr againne," ars esan, "dhe na seacaidean a tha sin," ars esan, "dhe na h-aodaichean geal a tha sin," ars esan. "A Dhia, nach toireadh tusa," ars esan, "dhòmhsa i.


Nach i a fhreagradh dhan bhriogais bhàn!" "Ò 's i gu dearbh," ars esan. "'S ann dhi a bhuineas i," ars Iain, ars esan, "'s gheibh thu sin," ars esan. 'S thugadh dha an t-seacaid. Ach co-dhiù bha e a' dol a-staigh, agus oidhche sin a-rithist chaidh esan a choimhead nighean an rìgh. Agus ... tha ... thug i aghaidh air mu dheidhinn na seacaid. Ò chan e. Chan e an t-seacaid a bh' ann idir. Seacaid eile a bh' aige, a bh' aige fhèin a bh' ann, 's chan i bh' ann idir. Agus ... Ach co-dhiù seothach bha e an oidhche sin còmh rithe, agus thàinig e dhachaigh làirne-mhàireach. Ach am feasgar an latha sin thàinig brath dhan àite, rìgh eile a bha faisg orra agus gun robh §bl§ cath latha 's còmhrag aig ... aig an fhear seo ri chumail ris, neo leithid seo a shuim airgid a thoirt dha mura glèidheadh e. Agus ... "A dhuine!" ars am mucair, ars esan, 's Iain air tighinn chun nam mucan, "an cuala thu an naidheachd a tha siud?" ars esan. "Dè an naidheachd a th' ann?" ars Iain.


"Tha," ars esan, "bidh latha cath 's còmhrag," ars esan, "aig," ars esan, "aig a leithid seothach a rìgh," ars esan, "ri ... ri chumail ris an fhear seo. Mur an cùm am fear seo ris," ars esan, "tha," ars esan "a leithid seo a shuim airgid aige ri phàigheadh dha." Agus. .. "a-màireach," ars esan. "Tha mi cinnteach," ars Iain, ars esan, "gum bi sibh a' dol ann." Ò ghràidhein," ars esan, "tha mi cinnteach gum bi," ars esan. "Ged nach fhaighinn-sa ach buille an-dràsta 's a-rithist a thoirt dhaibh," ars esan, "'s dòcha gun dèan mi rudeigin," ars esan. "Ò seadh," ars Iain. Ach co-dhiù seothach, làirne-mhàireach ... Bha esan an oidhche sin bha e §coi§ a' coimhead air nighean an rìgh. Agus an seo an làirne-mhàireach co-dhiù, rinn am mucair deiseil. airson falbh, agus chuireadh air a' bhriogais ... chuireadh air an deise bhàn. Agus fhuaireadh #leudadh# de chlaidheamh a bha sineach agus dh'fhalbh e. Agus bha ... Nuair a fhuair Iain na mucan


air dòigh dh'fhalbh e 's leum e air falbh na sheabhag. Agus bha e a' gabhail faire orra sineach 's thug e an aire an uair sin dhan nàmhaid eile a' tighinn. Agus nuair a bha iad an dà nàmhaid gu bualadh na chèile thàinig Iain a-nuas agus leum e na leòmhann chaothaich, agus a-mach air feadh an nàmhaid a bha e an aghaidh an rìgh bha seothach a ghabh e. Agus thugadh tom gu tulaich às an fheadhainn nach robh air an sracadh bhathar ag ... chan eil fhios gu dè nach robhar a' dèanamh orra. Agus mu dheireadh ratreut iad. Ach dh'èigh am fear a bh' air ceann an airm an sin gum biodh iad ann a-màireach air ais. Agus dh'fhalbh e an uair sin nuair a theich càch air falbh. Dh'fhalbh e agus chunnaic e na daoine aca fhèin a' tighinn, agus chunnaic e am mucair leis an deise bhàin. Agus a-mach às a dheòidh a ghabh e. Agus a-mach às a dheòidh, agus ràinig e seothach am mucair agus leagadh am mucair. Agus bha ... thòisich i ri


tharraing thall 's a-bhos thro ... thro pholl 's thro eabar 's a h-uile seòrsa a bh' ann. Agus a h-uile turas a leigeadh am mucair, a leigeadh e sgiamh às, bhuaileadh Iain a spòg air. Agus dh'fhàs ... dh'fhàgadh ana shin e nuair a bha e seachd sgìth ga tharraing 's ga shlaodadh air ais 's air aghaidh, 's leum e air falbh na sheabhag. Agus thàinig e dhachaigh. Agus bha e a-staigh a sineach agus chuala e seo "Och is Och" a' tighinn, agus thàinig am mucair. "Dè tha ceàrr," ars Iain. "Ò ghràidhein," ars esan, "'s coma dè tha ceàrr," ars esan. "Cha do bhuail sinn idir," ars esan, "ach thàinig leòmhann chaothaich," ars esan, "'s ged a rinn i," ars esan, "glè mhath," ars esan, "air ar taobh-ne," ars esan, "thug i tom gu tulaich," ars esan, "air an fheadhainn a bha thall," ars esan, "agus b' fheudar dhaibh teicheadh air deireadh," ars esan. "Ach tha againn ri dhol ann a-màireach fhathast. Agus," ars esan, "tha mi cinnteach,"


ars esan, "gur e chionn an deise bhàn a bhith ormsa," ars esan, "a thug orrasan mo leantail," ars esan. "Dh'fhalbh i às ar deoghainn," ars esan, "agus le ... le ... rug i ormsa," ars esan "agus leag i mi," ars esan, "'s bha i gan luinnteadh thall 's a-bhos, ach gu dearbh, an creutair," ars esan, "cha do gheàrr i 's cha do rinn i sìon orm, ach a h-uile turas a leiginn sgiamh," ars esan, "Bha i a' bualadh a spòig orm." "A dhuine," ars Iain, "nach sibh a shàbhail!" "Ò tha," ars esan, "an creutair," ors esan, "cha do rinn i olcas sam bith orm," ars esan, "ach an damaist a fhuair mi," ars esan, "gam shlaodadh air ais 's air aghaidh." "Ò ma-thà," ars Iain, "tha mi cinnteach," ars esan, gum bi sibh a' dol ann a-màireach." "Ò chan eil fhios a'm," ars am mucair, ars esan, "dè nì mi fhathast," ars esan, "dè mar a bhios mi sa mhadainn. Ma bhios mi meadhanach math," ars esan, "thèid mi ann gun teagamh." Ach co-dhiù 's ann mar seothach a bha.


Làirne-mhàireach ri ... dh'fhalbh ... am mucair rinn e deiseil airson falbh 's dh'fhalbh e. Dh'fhalbh Iain chun nam muc, agus nuair a fhuair e air dòigh na mucan an seothach, dh'fhalbh e an uair sin agus leum e na sheabhag, agus dh'fhalbh e a choimhead, a ghabhail faire feuch càit an robh na nàmhaidean. Agus chunnaic e seothach iad a' tighinn. Agus bha fad a' tighinn, agus bha iad an seo gu bualadh. Agus mar a rinn e an-dè rinn e an-diugh. Thàinig e a-nuas agus leum e na leòmhann chaothaich, agus a-mach air am feadh a ghabh e. Agus thugadh an a ... thugadh an gnothach na bu mhiosa dhaibh an-diugh na thugadh an-dè. Ach na dheòidh sin bha iad gu tachairt a-màireach air ais. Agus nuair a chunnaic am mucair an leòmhann tharraing e cho luath 's a rinn e a-riamh. Agus dh'fhalbh Iain. Ràinig e am mucair an seothach 's §l§ rinneadh a leithid eile air a' mhucair 's a rinneadh an-dè air. Leagadh e 's thòisicheadh air a shlaodadh 's air a shalach 's air a h-uile sìon, agus


cha mhòr gus an robh e seachd sgìth ag obair air, agus nuair a bha leum e air falbh na sheabhag, agus thàinig e dhachaigh. Agus bha e sin a' feitheamh...


Ach co-dhiù thàinig am mucair dhachaigh agus dh'fhaighneachd Iain dheth, "An e leòmhann," ars esan, "a thachair riut an-diugh?" ars esan. "Ò 's i," ars esan, "ach gu dearbh," ars esan, "ged a tha i dona dhòmhsa," ars esan, "tha i a' dèanamh math dhuinn ann an dòigh eile," ars esan. "Thug i," ars esan, "tom gu tulaich," ars esan, "air an fheadhainn eile an-diugh," ars esan. "Ach," ars esan, "tha iad," ars esan, "a' tighinn a-màireach fhathast," ars esan. "Agus," ars esan, "dh'fhalbh i," ars esan, "às mo dheòidh-sa," ars esan, agus bha i," ars esan, "gam luinnteadh 's gam shlaodadh," ars esan, "mar a bha i a-riamh an-dè." "A dhuine!" ars esan, ars esan, Iain, "nach fuathasach math tha i a' gabhail aice. "Ò 's e," ars esan. "Tha mi cinnteach gur e thaobh a' bhriogais ... an deise bhàn a bhith ormsa," ars esan, "gur h-e a tha ga dhèanamh." "Ò chan eil fhios Iain fhìn," ars Iain, "nach e," ars esan. Ach co-dhiù ghabh iad am biadh co-dhiù 's fhuair iad air dòigh 's chaidh iad a chadal. Agus dh'fhalbh esan mar a b' àbhaist dha a' choimhead


nighean an rìgh. Agus bha an eachdraidh aige fhèin 's aig nighean an rìgh mar a bha e a' feuchainn ris a' mhucair, agus an %job% a bha an leòmhann a' dèanamh orra, agus air an fheadhainn eile. Agus co-dhiù seothach thàinig e dhachaigh 's fhuair e ... nuair a dh'èirich am mucair sa mhadainn bha a bhraiceis deiseil aig Iain. Agus ... "Bheil sibh," ars Iain, "a' falbh an-diugh?" "Ò tha," ars esan, "tha mi a' smaointinn g' eil mi a' falbh an-diugh fhathast," ars esan. "Ma dh'fhaoidte," ars esan, "gur e an-diugh an latha mu dheireadh," ars esan. Agus ... "Ò ma dh'fhaoidte gura h-e," ars Iain. Ach co-dhiù dh'fhalbh am mucair, agus nuair a dh'fhalbh am mucair 's a chaidh Iain 's a fhuair e air dòigh na mucan aig an rìgh, dh'fhalbh e fhèin na sheabhag. Agus ... chunnaic e an seothach an fheadhainn eile a' tighinn agus bha e gan leantail a's an iarmailt an sin gus an robh iad, an dà


bhuidheann a thuar a bhith aig a chèile, agus nuair a bha, thàinig e a-nuas na leòmhann agus dhalladh air an fheadhainn eile, agus ma rinneadh %mess% orra an dà latha bha reimhid ann 's ann a rinneadh %mess% an-diugh orra, agus dh'èigh iad an t-sìth, nach robh an còrr ri bhith ann tuilleadh. Agus nuair a chunnaic am mucair an leòmhann co-dhiù tharraing e. Agus bha e a' toirt bhuaithe na bh' aige, agus rug an leòmhann an seothach air, agus bha seothach ... bhristeadh ... bha ... co-dhiù thòisich ... leag e mar a b' àbhaist, agus thugadh dha na luinntidhean a bha sineach, agus dh'fhàgadh ana shineach e, agus dh'fhalbh e na sheabhag dhachaigh. Agus làirne-mhàireach a-nist ... Well, chaidh mi beagan far mo sgeòil ... Bha latha eile gus 'ith aca ann co-dhiù. Ach co-dhiù seothach an làirne-mhàireach nuair a dh'fhalbh iad, tha ... nuair a fhuair Iain air dòigh na mucan, dh'fhalbh e na sheabhag mar a b' àbhaist dha. Agus gu


dè rinn an rìgh ach an clogad fhàgail a-staigh, agus air an rathad §dh'ionndaich§ dh'ionndrainn e e, agus dh'èigh e dhaibh, duine sam bith a bheireadh thuigesan an clogad gum faigheadh e a nighean ri pòsadh. Agus dh'fhalbh Iain. Agus cò thill, cò bha air tilleadh ach am mucair còmh ri càch na ruith, feuch cò bhiodh ann, feuch cò ruigeadh a dh'iarraidh a' chlogad. Ach dh'fhalbh Iain co-dhiù 's thug e aghaidh air pàileas an rìgh. Agus thàinig e a-nuas 's chaidh e na dhuine 's bhuail e aig an doras. Agus thàinig ise a dh'fhosgladh an dorais, nighean an rìgh. "Dè," ars ise, "tha ceàrr?" "Tha," ars Iain, "dh'fhàg d' athair an clogad a-staigh," ars esan. "Thig thusa a-staigh mar seo," ars ise. Agus chaidh e a-staigh, agus bha a' bhanrighinn a's an rùm a bh' ann ... bh' aca. "Siuthad," ars ise, "dèan §dhusa§ dhòmhsa


agus dha m' mhàthair," ars ise, "cleas," ars ise, "mum falbh thu," ars ise. "Ò," ars esan, "'s fheàrr dhut," ars esan, "clogad d' athar a thoirt ..." "Ged a chailleadh m' athair an ceann," ars ise, "feumaidh tu cleas a dhèanamh," ars ise, "dha m' mhàthair," ars ise, "agus dhòmhsa," ars ise, "mum falbh thu." Agus ... "Ò glè cheart, ma-thà" ars esan. Dh'fhalbh e agus leum e na chalman, agus leum e gu gualainn-se, agus dh'fhalbh e far a gualainn-se agus leum e gu gualainn na banrighinn, agus leum e às a sin agus chaidh e na dhuine air ais. "Siuthad," ars ise, "dèan fear eile," ars ise. Agus dh'fhalbh e agus leum e na bhreac air a' bhòrd agus sgaoil e na h-iuchraichean air a' bhòrd, agus leig a' bhanrighinn leig i èigh aiste, agus sgaoil esan suas ... chruinnich esan suas sa mhionaid, 's bha e na dhuine air ais. "Siuthad, a-nist," ars esan, "bheir dhomh clogad d' athair," ars esan. "Agus," ars esan, "tha," ars esan, "am fear a bheir thuige e," ars esan, "tha


aige ri thusa fhaighinn ga ... airson do phòsadh." "Ò seadh," ars ise. Dh'fhalbh Iain 's an clogad aige. Dh'fhalbh e air an iteig. Agus cò chunnaic e a' tighinn ach ... ach ... ach am mucair, 's nuair a leig e seachad feadhainn dha na thàinig, leig e leotha a dhol air aghaidh. Cha tuirt e gabadh riutha. Agus thàinig e a-nuas far an robh am mucair agus dh'fhaighneachd e, "Cà 'il thu a' dol?" ars esan. "Ò tha," ars esan, "nach do dh'fhàg an rìgh," ars esan, "an clogad a-staigh," ars esan, "agus am fear ... fear sam bith a bheir thuige an clogad," ars esan, "tha e a' faighinn an nighean," ars esan, "ri phòsadh. Dè rud a th' agad an sin?" ars  am mucair ri Iain. "Tha," ars Iain, "clogad an rìgh." "A Dhia, a bhiadh 's aodach," ars esan, "nach toir thusa dhomh e." "Seo dhut e," ars Iain. "Thalla leis." Dh'fhalbh an rìgh seothach ... Dh'fhalbh am mucair a seothach 's chuir e an clogad ... 's thòisich e ri smèideadh dhan fheadhainn


a bh' air a dhol seachad gun robh an clogad aigesan. Agus a h-uile duine a bha a' tachairt ris bha e ag innseadh gun robh an clogad aige, 's ràinig e an rìgh. "A nach eil a Dhia mhòr gam fhaicinn," ars an rìgh, ars esan, "nach robh duine," ars esan, "a's an rèisimeid agam," ars esan, "bu luaithe a bheireadh thugam an clogad," ars esan, "na an seann mhucair a bh' agam. Ach," ars esan, "chan fheum mise," ars esan, "an gnothach ... Feumaidh mise cumail ri m' ghealltanas," ars esan. "Ò feumaidh," ars am mucair. Well, chaidh iad air aghaidh a-nist. Dh'fhalbh Iain, cha robh sgeul air. Bha e na sheabhag a's an iarmailt, a' gabhail ealamh riutha. 'S dh'fhalbh e 's chaidh e air aghaidh, 's nuair a bha an dà nàmhaid gu bualadh a chèile a-rithist, thàinig Iain a-nuas, agus thugadh tom gu tulaich orra sineach, agus mu dheireadh dh'èigh iad an t-sìth. Agus thill ... thill iad dhachaigh. Agus thill am mucair, agus


fhuair am mucair a luinnteadh on leòmhann an-diugh mar a fhuair ... mar a b' àbhaist dha. Agus tha ... nuair a bha Iain sgìth dheth co-dhiù dh'fhalbh e na sheabhag agus thàinig e dhachaigh. Agus thàinig am mucair. Agus ... "Dè," ars ... "An e leòmhann a bh' agaibh an-diugh?" ars Iain. "Ò 's i," ars esan, "ach gu dearbh, a' ghalad," ars esan, "chan eil i a' dèanamh sìon orm ged a tha i gam dhamaidseachadh," ars esan, "gam shlaodadh air ais 's air aghaidh," ars esan. "Chan eil i a' dèanamh ... chan eil i gam ghearradh," ars esan, "'s chan eil i a' dèanamh sìon mur eil a buail i a spòg orm," ars esan. Agus ... "Ach," ars esan, "chan fheum mise," ars esan, "chan fheum mise," ars esan, "an gnothach a leigeil seachad." "Ò chan fheum gu dearbh," ars Iain, ars esan, "an gnothach a leigeil seachad gun teagamh," ars esan. "Feumaidh tu," ars esan, "an gnothach a chur air aghaidh," ars esan "Nach eil nighean an rìgh agad," ars esan, "a-nist airson a pòsadh."


"O" tha," ars esan. Well, 's ann mar seothach a bha. Bha iad a-nist ag obair timcheall. 'S bha ...  chuireadh brath a's gach àite airson banais nighean an rìgh agus am mucair. Agus chruinnich an seo muinntir na bainnseadh. Agus an oidhche bh' ana sheothach bha a' bhanais gus 'ith ann. Agus fhuair iad fiathachadh mòr fad 's farsaing, a h-uile duine a bha timcheall an àite. Agus ... Chruinnich iad dhan àite bh' ana sheothach, do %hall% a bh' ann, agus bha iad, bha a' bhanrighinn 's an rìgh 's an nighean shuas. Agus bha am mucair bha e shìos am measg feadhainn. Agus thuirt an nighean nuair a bha iad ... mun do phòsadh iad, thuirt i, "Well," ars ise, "tha facal agamsa ri ghràdha'" ars ise, "an seothach cuideachd," ars ise, "a thaobh mo ghnothach fhìn," ars ise. "Chaidh mise," ars ise, "a thoirt seachad gun fhiosta," ars ise, "aig m' athair," ars ise. "Agus tha còir agam fhìn," ars ise, "gum biodh b' fhios ...


biodh fhios a'm," ars ise, "gu dè an dòigh a's am falbhainn," ars ise. "Agus tha facal agam fhìn ri chantail," ars ise. "Agus," ars ise, "cha ghabh mise," ars ise, "duine," ars ise, "ri phòsadh," ars ise, "ach am fear as fheàrr a nì cleas an seo a-nochd." Agus ... Ò thòisich cleasaichean, 's mar a bha gach duine a' dèanamh chleasan 's seasamh-claidheimh 's gnothaichean dhen t-seòrsa sin, bha am mucair nan lùib. Dh'èigheadh seothach iad dèanamh air an socair a-nist. Agus thuirt ise ri Iain, "Thalla thusa a-nist," ars ise, "dèan cleas," ars ise. Dh'fhalbh Iain 's leum e na chalman agus laigh e air a gualainn-se, agus dh'fhalbh e an sineach 's chaidh e gu gualainn na banrighinn agus chaidh e an sin gu gualainn an rìgh, agus leum e sin na dhuine. "Siuthad," ars ise, "dèan," ars ise, "cleas eile." Dh'fhalbh e sin 's leum e na bhreac agus sgaoil e na h-iuchraichean, agus


agus sgaoil e na h-iuchraichean agus chruinnich e air ais agus leum e na dhuine. "Siuthad a-nist," ars ise, "dèan fear eile," ars ise. Dh'fhalbh Iain agus leum e na leòmhann, agus nuair a chunnaic am mucair an leòmhann e a-mach a bha e, agus leagadh a's an doras e agus stampadh fo na casan e a' dol a-mach. Thug iad an aghaidh air a' chnoc a h-uile duine a-riamh, agus leum Iain na dhuine mar a bha e a-riamh. Well, chaidh an greadhnachadh a-staigh, agus phòsadh Iain agus nighean an rìgh. Well, bha iad a-nist pòsta, e fhèin 's nighean an rìgh, agus cha robh mucan aige ri §fhaigh§ ri sealltainn às an deòidh tuilleadh, 's cha robh càil aige ri dhèanamh ach iad sin. Agus bha ... Cha robh iad ach a' dol mu chuairt an sin, a' gabhail %walk% e fhèin 's a bhean 's ... timcheall na pàileas 's a ## 's a' falbh chun a' chladaich.


Ach an latha bha seo bha iad air a' chladach, agus latha brèagha, geal ann, agus làn mòr, snog ann, agus a h-uile sìon cho ciùin. Agus chunnaic iad smùid a' tighinn am bàrr pìos an taobh a-muigh dhiubh, agus an seothach dh'fhalbh ise agus an seothach thàinig i am bàrr, agus thàinig a' mhaighdean am bàrr - mhara - agus sgiobadh Iain air falbh. "Thalla," ars ise, "tha thu agam a-nist co-dhiù," ars ise. "'S fhada o chois ... 's fhada o chois ... chaidh do #lìbhrigeadh# dhòmhsa mun do ghineadh am broinn do mhàthar thu," ars ise, "ach tha thu agam a-nist," ars ise. Ò leig a bhean, nighean an rìgh, leig i na ràin 's na lasagan 's leig ... dh'fhalbh i dhachaigh, agus dh'innis i mar a thachair. Dh'fhalbh a h-athair gu duine aig an robh fiosrachadh math a's an àite, agus feuch gu dè a' chomhairle a bheireadh e air. Agus dh'innis e mar a bha. "Well," ars esan, "innsidh mise dhut an rud a nì thu," ars esan. "'S ann," ars esan, "ann am broinn ugh," ars esan, "a tha ... tha beatha na maighdean-mhara," ars esan. "Agus," ars esan,


"theirigeadh i," ars esan, "agus bheireadh i ...  agus faigheadh i ceòl," ars esan, "agus," ars esan, "bheireadh i leatha tubhailte agus §rugh§ uigh," ars esan, "agus theirigeadh i chun a' chladaich," ars esan, "agus ... tha ... tòisicheadh i air ridhleadh an uighe agus a' seinn a' chiùil. Agus ma chì ise thu a' tighinn," ars ise, "tha ... can... canaidh i rithe ma... Sguireadh i," ars ise, "a sheinn a' chiùil 's a' ridhleadh an uighe - Agus iarraidh a' mhaighdean-mhara," ars ise, "a leantail oirre. Agus canaidh i rithe gun dèan i sin ma chuireas i na bheil os cionn an dà achlais dhe companach a-mach. Agus ma nì i sin, ridhleadh i an t-ugh, agus sguiridh i a-rithist. Agus," ars esan, "iarraidh i an uair sin na bheil os cionn na h-imleig aige a chur a-mach," ars esan. "Agus ma tha cleasan," ars esan, "aig an duine aice," ars esan, "mar tha air a ghràdha," ars esan, "nì e fhèin an còrr." Well, 's ann mar seothach a bha. Dh'fhalbh nighean an rìgh 's dh'fhalbh


nighean an rìgh. Nuair a ràinig a h-athair an taigh dh'fhalbh e 's thug i leatha tubhailte 's ugh agus ceòl agus chaidh i sìos chun a' cheart àite a's an robh iad nuair a sgiob i air falbh e. Thòisich i air ridhleadh an uighe 's a' seinn a' chiùil agus cha robh tuar air maighdean-mhara a' tighinn. Ach chunnaic i seo smùid pìos air falbh, agus chùm i oirre. Agus thàinig i seothach agus thàinig i am bàrr pìos an taobh a-muigh dhith. Agus sguir an nighean. Agus ... "Siuthad," ars ise, "lean romhad," ars ise, "air ridhleadh an uighe 's a' seinn a' chiùil," ars ise. "Nì mi sin," ars ise, "ma chuireas tu," ars ise, "na bheil os cionn an dà achlais," ars ise, "dhe m' chompanach a-mach ... a-mach," ars ise. "Gheibh thu sin," ars ise. Rinn i sin a chur a-mach. Agus ridhil ise an t-ugh, agus sguir i seothach a-rithist dheth. "Siuthad," ars ise, "lean ort," ars ise. "Nì mi sin," ars ise, "ma chuireas tu na bheil os cionn na h-imleig aige a-mach."


Gheibh thu sin," ars ise. Agus thug ise sgioblachadh air a-nuas, agus mun do ràinig e an imleag idir bha Iain air falbh na sheabhag. Cha do rinn a' bhean aige ach ... nighean an rìgh ach an tubhailte 's an t-ugh 's an ceòl a sgioblachadh air falbh sa mhionaid. Well, chaidh iad a-nist dhachaigh. 'S bha iad a-nist ùine nan ùineachan nach deach iad an comhair cladaich a-rithist gus an deach an rud car às an cuimhne. Agus an latha a bh' ana sheothach bha iad air a' chladach, agus thug ise air falbh Iain air ais. Well, dh'fhalbh nighean an rìgh dhachaigh, agus fhuair i an tubhailte 's an t-ugh 's an ceòl, 's thilleadh a sìos §f§ chun a' chladaich air ais. Agus thòisich i air a sineach, 's cha robh tuar air maighdean-mhara a' tighinn. Agus co-dhiù seothach chunnaic i smùid aice ag èirigh a-muigh pìos math air falbh, agus chunnaic i seothach a-rithist i, agus thàinig i


seothach, mu dheireadh gun tànaig i am bàrr, dìreach pìos an taobh a-muigh dhith. Agus sguir i sheinn a' chiùil agus a ridhleadh an uighe. "Siuthad," ars ise, ridhil an t-ugh 's seinn an ceòl." "Nì mi sin," ars ise, "ma chuireas tu," ars ise, "ma chuireas tu," ars ise, "na ... tha os cionn an dà achlais dhe m' chompanach," ars ise, "a-mach," ars ise. "Gheibh thu sin," ars ise, agus ... "ach ... ach chan fhaigh thu an còrr," ars ise. Agus a's an àm a bha ise bhith ga sgioblachadh a-nuas dìreach thug Iain ... thug Iain leum às, agus siud air falbh na sheabhag a bha e air ais. Agus cha do rinn ise ach §sgiob§ an gnothach a sgioblachadh air falbh. Well, chaidh iad dhachaigh an uair sin, 's bha iad an uair sin ùine nan ùineachan a-rithist gun tighinn an comhair cladaich. Ach an triob a bha seo co-dhiù bha iad aig a' chladach agus iad a' dol seachad air àite a bh' ann, agus thàinig ise agus sgiob i air falbh a' bhean aige. "Thalla," ars ise, "ma bha cleasan aigesan


chan eil cleasan agadsa," ars ise, "agus mur am faigh mi esan," ars ise, "gheibh mi thusa." Well, dh'fhalbh Iain, agus thill e dhachaigh. Agus chaidh e far an robh fear-fiosachd a bha seo, agus thuirt e ris gun robh a' bheatha aice ann am broinn uighe, agus gun robh e ann am broinn lacha, agus gun robh an lacha ann am broinn caora dhubh ann an rìoghachd nam Fear Mòra. Well, dh'fhalbh Iain làirne-mhàireach, agus tharraing e. Agus fada no goirid gun robh rìoghachd nam Fear Mòra bhuaithe co-dhiù ràinig e iad. Agus thòisich e air siubhal na beinneadh a bha sin, 's bha e a' faicinn ... Cha robh caora dhubh a bha e a' faicinn nach robh e a' laighe air a druim na sheabhag agus a' leum na dhuine agus a' gearradh an sgòrnan aice. Agus cha robh lacha no lacha innte. Ach am beul na h-oidhcheadh, 's i air fàs car dubharach, thug e an aire gun robh mar gum biodh caora dhubh shìos faisg air taobh locha a bh' ann. Agus co-dhiù


seothach dh'fhalbh e 's thàinig e a-nuas na sheabhag, agus 's e caora a bh' ann agus laigh e oirre, agus a-nist mar a bha e air fàs cho eòlach a bhith a' gearradh an sgòrnan aice, cha robh e na fhaireachadh, gheàrr e an sgòrnan aice agus phlap an lacha a-mach agus bhuail i a's an locha. Agus bha esan ga %watch%adh a-nist, agus thàinig e ... agus nuair a thàinig i am bàrr thàinig e na sheabhag a-nuas agus bhuail e an lacha, agus mharbh e an lacha, agus nuair a thugadh an lacha gu tìr, cha robh ugh no ugh innte. Ach co-dhiù seothach dh'fhalbh e agus chaidh e na bhèist-dhuibh, agus thòisich rùrach air feadh an locha is mu dheireadh gun d' fhuair e an t-ugh. 'S fhuair e an t-ugh far do bhuail an lach anns an locha. Chaill i an t-ugh. Dh'fhalbh e an uair sin. Thàinig e air tìr, agus thug e aghaidh air taobh a' chladaich. Agus thuirt an duine riutha cuideachd g' ann ann an uamh ... g' ann ann an uamha bha iadsan


a' fuireach, na maighdeanan-mara gum biodh uamh ..., g' ann ann an uamha a bhiodh iad daonnan. Agus thòisich e air siubhal a' chladaich, agus shaoil leis an seothach gum faca e seòrsa de cheò a's an àite bh' ana sheothach, agus shleapair e air agus ràinig e, agus 's e uamha a bh' ana sheothach. Agus phriob a-staigh air an doras, agus 's e an §cos§ an cosnadh a bh' aig a' bhean aige ag obair air fasgadh ceann na maighdean-mhara. "A Dhia," ars a' mhaighdean-mhara, ars ise, "tha fhios a'm g' eil rudeigin thugam," ars ise. "Ò chan eil," ars an tè eile. "Ò tha," ars ise. "Tha mi gam fhaireachdainn fhìn uabhasach fhèin neònach," ars ise. Agus dh'fhalbh esan agus bhuail e an t-ugh ris ... ceann an uighe ris a' bhalla. "A Dhia, tha," ars ise. "Tha rudeigin thugam," ars ise. "Tha mi a' dol a thoirt a' chinn asad," ars ise. Agus dìreach a's an àm na dh'èirich i dìreach, bhuail esan a-nist agus tharraing e an t-ugh agus bhuail i ann an clàr


na bathais agus thuit a' mhaighdean-mhara na clod far an robh i. Agus ma ... 'S ann a leig an sgiamh às an tè bha a-staigh. Agus nochd an seothach Iain a-staigh, agus seo ... Ach co-dhiù chuir iad seachad an oidhche sin ann an uamha na maighdean-mhara. Agus nam biodh a-nist an t-inneal aicese a bh' aig Iain, na cleasan, agus mar a dh'fhalbhadh e air an iteig, cha bhiodh iad fada a' dol dhachaigh. Ach b' fheudar dhaibh fuireach gus an d' fhuair iad bàta a-nall à rìoghachd nan Fear Mòra an sin. Agus thàinig iad dhachaigh an uair sin. Agus tha ... bha iad ceart gu leòr agus cha do chuireadh an còrr dragh orra, co-dhiù rachadh iad gu cladach  uilleadh gus nach rachadh, cha deach an còrr dragh a chur orra riamh. Agus dh'fhàg mise ... Dhealaich mise iad, agus dh'fhàg mi còmhla iad agus thàinig mise dhachaigh. Sin agad mar a chuala mise.

